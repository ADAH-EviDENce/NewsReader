IV	Nou meneer Eickman, misschien kunnen we beginnen met dat u iets vertelt over uw achtergrond, wanneer u precies geboren bent, en uw gezinssituatie, broer enzovoort?
E	Ik ben geboren op 6 januari 1925. Dus dat betekent dat ik in 1943 ten tijde van het bombardement 18 jaar oud was. Ik studeerde destijds in Delft, maar ten gevolge van een razzia op de school werd er geen college gegeven in die tijd, dus ik was op de dag van het bombardement was ik thuis. Ik had ook nog een broer die wat jonger was dan ik en ik woonde daar met mijn ouders.
IV	En waar was daar precies, welk adres hebben we het over?
E 	Dat was in de Willem Beukelszoonstraat, nummer 124. Dat was het laatste huis van de Willem Beukelszoonstraat. Dat begon te tellen op de Mathenesserdijk en de buren dat was Willem Beukelszoonplein. Dus [het] was feitelijk op die hoek waar je het plein had.
IV	De straat opende in een plein…
E	Ja ja, dus we hadden nog een vrij ruim uitzicht over de Schiedamseweg richting Marconiplein.
IV	Kunt u iets vertellen over de sfeer in die straat en het contact dat u had met de buren?
E	Contact met de buren was heel goed. Dus, ik weet op vrijdagavond werd overal de straat geschrobd. Dat was eenmaal zo in die tijd, en mijn moeder hoefde dat nooit te doen, omdat de buren altijd zeiden ah laat maar zitten doen wij wel. Dus de sfeer was goed, laat ik het zo dan maar stellen.
IV	Ja, wat voor mensen woonden er zou u zeggen in de Willem Beukelszoonstraat?
E	Nou dat was over het algemeen ja de goede middenstand, er waren in die tijd ontzettend veel werklozen. We hadden de crisisjaren net achter de rug. Ik zat op een school waar ik denk de helft van de jongens dat daarvan de vader werkloos was. Maar die woonden dan net even iets verder naar achter, laten we zeggen verder van de Schiedamseweg af. In die straten daarachter, daar waren gemeentewoningen die waren goedkoop in de huur. Ja, alles weet ik er ook niet van want ik interesseerde me natuurlijk niet zo erg daarvoor, maar nou ja zo was het gewoon. Ik kwam wel  bij die jongens thuis en dan dacht ik nou dat is ook armoe. Maar ja goed, we deden allemaal ons best en (…).
IV	U zegt dat er toch ook wel verschil bestond tussen de straat waar u woonde en de Schiedamseweg, was dat de scheiding een beetje?
E 	Schiedamseweg was natuurlijk de chiquere buurt, ja, voor zover je dan van chique kan spreken hoor, maar, en dan, dat was een huizenblok. En dan de straat tegenover de Schiedamseweg, aan de achterkant dan hoor, dat was dan de eenvoudige buurt en dan had je als je daar weer overstak allerlei zijstraten die dan, nou ja wat minder waren. 
IV	 U zegt de goede middenstand, waren er ook veel winkels in de Willem Beukelszoonstraat?
E	Nou nee, de bekende winkels, vooral natuurlijk de kruidenier, waar je van alles kon kopen. Ja, eindje verderop zat ook nog een zaak van stoffen en vloerkleden, en nou ja noem maar op dat soort spullen.
IV	Op welke school zat u?
E	Ik zat op school in, dat heette dat was in de Grote Visserijstraat.
IV	Weet u nog hoe die school heette?
E 	School met den bijbel.
IV	Met den bijbel, dus u zat op de christelijke school?
E	Ja.
IV	Was u van huis uit hervormd of gereformeerd?
E	Ja.
IV	En deden uw ouders daar ook actief aan?
E	Ja, dat mag ik wel zeggen.
IV	U ging elke week naar de kerk?
E	Ja, nou ja elke week weet ik niet, maar we gingen wel.

IV	 En hoe was het met de jongetjes, wat deed u zoal op straat, speelde u veel op straat?
E	Ja ja, natuurlijk, er was niet veel anders. Maar dat ging toen nog best, want auto’s zag je niet. En we voetbalden bijvoorbeeld op straat. En af en toe riep er een jongen er komt een auto aan, nou dan ging je even aan de kant die auto ging voorbij en dan ging je weer verder.
IV 	En was het ook wel een avontuurlijke buurt?
E	Nou ja goed, al die jongens van mijn leeftijd toen, ja daar deed je van alles mee. We gingen ook bijvoorbeeld wel, dat heette de Laanslootseweg, dat was dus een landweggetje, waar tegenwoordig ik geloof een boerderij, of speeltuin is, Vreelust heet dat geloof ik, bij de Franse Waaldorpzijde geloof ik. Daar gingen we visjes vangen, ja je moest je toch amuseren, zeker in de vakantie, want het was niet zo dat je ergens naartoe ging in de vakantie, daar was geen geld voor, iedereen was thuis.

IV	Wat deed uw vader?
E	Mijn vader die was, hoe heet het officieel? Assurantiebemiddelaar zou ik het willen noemen.
IV	Vrkocht hij verzekeringen, of adviseerde hij mensen met verzekeringen?
E	Hij adviseerde maar hij sloot ook contracten af.
IV	En vooral met particulieren of ook met bedrijven en winkels?
E	Nee, particulieren hoofdzakelijk.
IV	En had hij ook veel klanten in de buurt?
E	Nou ik heb niet het idee dat ze allemaal in de buurt zaten.
IV	Gezien het bombardement zou dat misschien een interessant aspect kunnen zijn natuurlijk.
E	Ja, er waren destijds wel veel klanten in de buurt want toen had je, 1941 denk ik dan, kon je molestverzekeringen afsluiten, dat weet ik nog wel. Dan werden er van die pamfletten rondgedeeld in de buurt en daar had hij veel klanten in de buurt. Maar ja, verder weet ik wel dat hij zei, ook zo’n typische uitdrukking in die tijd, ik ga vandaag naar de overkant, dat was naar Rotterdam-Zuid.
IV 	Hij ging op pad zeg maar. Ja, dat leek een heel eind weg, Rotterdam-Zuid was natuurlijk aan de andere kant van de wereld zowat.
E	Overkant, of de boerenzij, dat werd ook gezegd. Maar ja details weet ik niet, want wat interesseerde mij dat als jongen.
IV	Nee dat snap ik. Maar ja, u was toch al vijftien bijna (…)
E	Ja, nou ja goed er zijn van die dingen die blijven een beetje bijhangen, dat hij zulke dingen zei. Maar ja, we hadden het dus niet slecht, laat ik dat wel even voorop stellen.

IV	Kunt u iets vertellen van de mobilisatietijd in het begin van de oorlog, wat daarin uw ervaringen zijn?
E	Ja,  dat maakte diepe indruk. Want ja, er kwamen van die pamfletten daar stonden grote letters op ‘mobilisatie’ en alle mannen tot 35 jaar die moesten zich dan melden bij hun onderdeel. En dan zag je ineens allerlei militairen op straat lopen die naar het station gingen. En daar vandaan natuurlijk naar hun garnizoen. En dan dacht ik als jongen, nou laat die vijand maar komen, ze zullen hem wel tegenhouden (lacht). Maar ja dat liep even iets anders, maar goed,  het was indrukwekkend.
IV	Ja. En de meidagen, wat zijn uw herinneringen daaraan?
E 	De meidagen van 1940 ja, dat is natuurlijk, hoe moet ik daarmee beginnen… Nou, voor mij begon het dan zo, dat ’s nachts om een uur of vier, kwart over vier, maakte mijn vader mij wakker. En die zei ‘joh het is oorlog’. En toen sprak ik de in de familie beroemde woorden ‘God, moet je me daar nou voor wakker maken?’

E	Maar toen waren ze al aan het bombarderen, en (?) het dreunde van het afweergeschut. Maar ik dacht nou ja, het is nu eenmaal niet anders, tenminste ik weet niet wat ik gedacht heb maar ik wou verder slapen. Maar ja, ik ben toch vroeg opgestaan want iedereen was vroeg natuurlijk op die dag. Ik ben naar school gegaan, naar de HBS op het Henegouwerplein, ofschoon er gezegd was dat de scholen niet werkten die dag. Maar ja, dat vond ik juist als het niet hoefde, dan kon je wel gaan. Ik was nooit zo enthousiast om naar school te gaan maar toen wel. Nou ja er waren nog wat jongens. Niet veel hoor, maar die stonden daar te praten voor de school,  toen kwam de directeur, die zei ‘jongens de school die is gevorderd dat wordt hospitaal, willen jullie helpen om het archief over te brengen naar de administrateur, dan ligt het veilig bij die man thuis.’ Nou dat hebben we gedaan, en de volgende dag viel er een verdwaalde bom, precies op dat huis.
IV	Op die administrateur zijn huis?
E	Want dat zat helemaal niet in de buurt hier ofzo, ik geloof dat het op de Schietbaanlaan was ofzo, dus het had verder nergens mee te maken, maar ja we hebben zo ons best gedaan om het in veiligheid te brengen en (…)
IV	Alsnog vernietigd...
E	Ja.
IV	Dus op de tiende mei heeft u met een archief lopen slepen, begrijp ik.
E	Ja.

IV	Heeft u van de gevechtshandelingen rond de brug of wat dan ook nog wat meegekregen?
E	Ja. Ik ben met een van mijn vrienden uit de klas… Die zei joh daar wordt, op een  andere manier hadden we dat dan ook weer gehoord, gevochten daar bij de Parkkade, bij de heuvel. Want aan de overkant, lagen de Statendam, nou ja en nog een van die grote passagiersschepen van de Holland-Amerika Lijn, en daar zaten die Duitsers al en er werd over en weer geschoten, Nederlandse militairen aan deze kant en die Duitsers aan de andere kant. En hoe ging dat dan, dan gaan we kijken, want overal waar gevochten werd, daar gingen de mensen kijken want dat was interessant. Maar ja toen gingen we over het Land van Hoboken, dus waar nu de Erasmus Universiteit staat, eh ziekenhuis, daar fietsten we over, en toen kwam er een Duitse jachtvliegtuig, die kwam heel laag over. Hij schoot niet op ons maar ja, het was toch een beetje riskant natuurlijk, dus wij lieten ons vallen. En toen zei Piet ik ga door en ik zei nou ik ga wel terug. En hij heeft toen mij verteld hoe dat allemaal eraan toe ging daar op de Maaskade.

IV	U bent niet verder meegegaan?
E 	Ik ben niet verder gegaan nee, ik vond het mooi genoeg zo. Maar ja dat staat ook waarschijnlijk in, nou ja waarschijnlijk, dat staat in allerlei boeken, de gevechten bij de bruggen. Dat de mensen gingen kijken en dan zei de politie een stukje achteruit, want als je verder naar voren gaat is het voor eigen risico.
IV	Ja er zijn inderdaad verhalen dat ze op de bankjes (…).
E	Waren zo onnozel als wat hè.
IV	(…) met rijen tegelijk stonden, ja.
IV	Het bombardement zelf van het centrum, heeft u daar herinneringen aan?
E	Nou ja, van een afstand, We hoorden natuurlijk het lawaai. En op een gegeven moment stonden we te kijken. En ik weet nog goed mijn vader zei nou, dat is een behoorlijke brand daar. Want je zag, je zag die rook. Hoe erg het was dat wist je natuurlijk ook niet precies. Maar goed, dat het erg was, ja. En toen ’s avonds, wij woonden tegenover een school, toen ’s avonds kwamen er allerlei, of allerlei, enkele vrachtwagens en daar lagen die gewonden op, die werden die school binnengebracht, en toen schrok toch je wel even, ja.

IV	Bent u nog wezen kijken dagen later?
E 	Ja dagen later wel natuurlijk ja, maar je mocht eerst ook de stad ook niet in, afgezet.
IV	U heeft uw eindexamen ongeveer in die periode gedaan?
E	Ja, in ’42.
IV	 Hoe was het om op school te zitten en te gaan studeren?
E	Nou ja kijk de school was ook wat, want ik vertelde net die was gevorderd als hospitaal, dus wij moesten halsoverkop ondergebracht worden in andere scholen. En dat eindigde erin of ja begon ermee, hoe je het noemen wil, met halve dagen school,  [ik] geloof dat je ’s morgens om acht uur begon tot één uur, en dan zat van één tot vijf of half zes zat er een andere school in.
IV	Dus het was minder onderwijs dan u normaal had gekregen eigenlijk?
E	Nou ja ze probeerden wel natuurlijk het aantal uren te halen, het was natuurlijk wat gedesorganiseerd. En dan had je de ene keer ’s morgens les en de andere keer weer ’s middags, het was nou ja het was te doen laat ik het zo maar zeggen. Ja, toen later kregen we toch weer een vaste plek, ook nog geweest. Het was toen zo dat de halve school die zat daar en de andere halve school die zat ergens anders.
IV	Ja ja, die hadden ze in een ander gebouw ondergebracht.

IV	Was het van tevoren duidelijk dat u zou gaan studeren, want dat was in die tijd natuurlijk wel bijzonder?
E	Ja, nou na het eindexamen, toen zijn we, een vriend van mij en ik, die zijn naar de directeur gegaan, en we zeiden wat adviseert u ons. En hij zei nou, als het kan dan moet je naar de universitaire studie gaan, want die Duitsers hebben straks ook ingenieurs nodig en doctoren,  dat zullen ze wel niet storen. Maar  ja als dat een beetje moeilijk wordt, dan moet je naar wat toen nog heette de MTS gaan. Nou die vriend die deed dat, en die heeft alsmaar kunnen doorstuderen. En ik volgde ook zijn advies op en ik ging dan naar Delft, en dat nou ja wat ik net vertelde, dat werd gestopt.

IV	Ja, u pendelde heen en weer, u bent niet in Delft?
E	Toen wel ja, ik liep naar Station Schiedam, en dan met de trein naar Delft, ja.
IV	En u zei doordat ik niet de colleges kon volgen bevond ik me toevallig in maart ’43 in Rotterdam.
E	Ja nou ja omdat toen, er was een razzia geweest op de school, toen hebben ze heel veel studenten meegenomen. Ik weet ook niet waarom die mensen en niet anderen. Maar goed, toen zijn gelijk de colleges gestaakt.
IV	En hoe lang was u al thuis zeg maar, toen het bombardement plaatsvond?
E 	Nou ik denk ongeveer een maand, ja zoiets is het geweest.
IV	En uw broer, hoeveel jonger is hij, zat hij ook op school in die tijd?
E 	Ja, bijna vier jaar jonger, dus hij kon gewoon naar school gaan en naar de mulo is hij gegaan.
IV	Ja, dus hij zat nog op school toen dit in ’43 speelde.
E	Ja.

IV	Wat zijn uw ja, meest vooraanstaande herinneringen van die dag? Van het alarm en waar was u?
E	Van het bombardement?
IV	Van de 31ste maart, ja.
E	Nou  ja we waren dus thuis, ja. Mijn broer die was ook thuis, want het was net etenstijd, als ik het goed zeg was het ongeveer tien voor half twee, en toen hoorden we vliegtuigen en er was luchtalarm, maar daar trok je je niet zoveel van aan want dat was een regelmatig voorkomend verschijnsel en ach, dan werd er weer later signaal alles veilig gegeven en dan was er niets gebeurd. Je ging dus ook niet naar een schuilkelder of een speciale plaats. Dus wij gingen op ons balkon kijken, want wij hoorden dat van die kant, daar was lawaai en op een gegeven moment hoorden wij ook boem boem boem. Nou [zei] mijn vader, dat zijn bommen, gauw naar beneden. En dat trappenhuis, wij woonden dus op de eerste verdieping, dat was altijd de veilige plaats.

E	Nou en toen waren wij nog in het trappenhuis, en toen ging het huis heen en weer. Zoveel als ik nu aangeef (maakt deinende beweging met handen) zal het niet geweest zijn, maar voor je gevoel was het net of je ontzettend veel heen en weer ging. Toen dachten we nou dat is het einde. Je zag ook niets meer want alles was gestuct in die tijd dus het was een en al stof. Nou ja toen zijn we dus, toen het een beetje kalmer werd zijn we naar buiten gegaan, ja alle ruiten lagen eruit en toen weer naar binnen en nou ja alle meubilair was ook van z’n plaats en dat was in huis ook een rommeltje.

IV	Er was niets ingestort zozeer?
E	Nee. Maar wel je had in die tijd wat je noemde een buffet, zo’n laag gedeelte met van die glazen kasten daarboven met allemaal glaswerk, dat lag er bijvoorbeeld allemaal uit. Nou ja en toen ging het allemaal branden.
IV	Uw vader was ook thuis?
E	Ja, die was thuis, we waren allemaal thuis. Met z’n vieren. En toen ging het allemaal branden. En dat ging razend snel want het waaide hard. Ruiten lagen overal eruit, en de gordijnen wapperden naar buiten. Dus rondvliegend vuur dat kwam overal terecht, en er was natuurlijk ook veel veroorzaakt doordat de mensen een kolenkachel hadden. Want die waren soms ook van hun plaats of die waren ook omgevallen of de deurtjes eruit. Overal ging het branden. Dus, toen zijn mijn vader en ik het huis nog in geweest om nog nou ja wat dingen mee te nemen.

IV	Weet u nog wat u heeft gepakt?
E	Nou mijn vader die heeft dus in de eerste plaats zijn administratie meegenomen, dat vond hij wel heel belangrijk. Ik heb zelf weet ik absoluut niet meer wat ik gepakt heb, maar er was nog een vriend van mij gekomen, die niet te ver weg woonde. Die kwam helpen en geloof het of niet die nam het matras van mijn bed mee. Achteraf zeg je, ja volkomen idioot. Ik heb er nog jaren op geslapen met een paar lappen gestikt over de brandplekken, ja.
IV	Je doet wat in (…)
E	Ja je moest gauw, je moest gauw handelen. En waarom hij dat meegenomen heeft, ik weet het eigenlijk niet, maar dat was dan gered ja. En de rest was allemaal weg.
IV	En hoe kwam die zoon bij u, want hij had zelf misschien ook wel schade in zijn woning toch?
E	Nee, hij had geen schade, maar hij had gehoord dat nou ja daar die bommen gevallen waren toen had die gedacht nou ja ik ga eens kijken misschien dat ik wel kan helpen, want, hij was wat ouder dan ik hoor, maar zijn vader en mijn vader waren goed bevriend en ik zodoende met hem ook. Dacht hij nou misschien kan ik wel helpen dus hij kwam erop af en nou ja.

IV	En op straat toen u buiten kwam?
E	Ja, dat was ook heel erg. We gingen de straat uit richting Mathenesserweg. En dan had je daar dan die zaak met  hoe moet ik het noemen vloerkleden, gordijnen en al dat soort spullen, daar lagen ook de ruiten uit. Maar die vlammen, die gingen dwars over de straat, je moest als het ware een klein stukje heel hard lopen om niet in brand te vliegen. Zodoende kwamen we eruit. En dan die vriend die had een grootmoeder wonen daar vlakbij. Waar dan net niets gebeurd was, en daar heeft hij ons toen heen gebracht, dat was onze eerste opvang.
IV	En was dat in dezelfde straat nog?
E 	Nee, moest je de Mathenesserweg oversteken en dan had je de Mathenesserhof, en daar woonde die oma. En daar zijn we dan in eerste instantie terecht gekomen. En toen zijn we dan later naar zijn ouders, nou daar kregen we dan de zolder ter beschikking.

IV	Diezelfde dag, wat heeft u verder gedaan behalve direct naar die vriend zijn ouders of zijn grootouders?
E	Nou dat was dus diezelfde dag nog dat we daar binnenkwamen.
IV	Ja dat snap ik, maar u bent niet door de straten gaan kijken wat er allemaal gebeurd was?
E	Je kon er niet meer in.
IV	Je kon nergens in?
E	Nee dat was allemaal brand, en ik meen ook dat het gauw werd afgezet hoor door Duitse militairen en de politie.
IV	Wat is uw herinnering aan de hulpverlening? Kwam dat snel op gang, zag u mensen, of was er paniek, hoe moet ik dat zien?
E	Nou ja, er zullen wel mensen geholpen hebben, maar dat was natuurlijk in zekere zin niet georganiseerd. Je had dan die wijk, wijkbescherming, vrijwilligers, die gericht waren op het blussen van brand en EHBO’ers. Maar ja die waren zelf allemaal getroffen dus die moesten om zichzelf denken, die konden geen ander helpen. Ja en het was ook maar toch zo je moest zo snel mogelijk die wijk uit en dan kon je niet meer terug, dus, wat dat betreft nee.

IV	Nee, maar u bleef in feite de eerste dagen nog in de wijk. U werd weliswaar  opgevangen, maar dat was maar een paar straten van uw eigen huis eigenlijk.
E	Voor ons wel ja, maar ja, toen gingen we dan, ja, toen zijn we terechtgekomen in Schiebroek, dus dat was niet meer naast de deur.
IV	Nee, maar ik kan me zo voorstellen dat als je de eerste dagen daar bent, of de eerste nacht, dat je dan toch de neiging hebt om nog te gaan kijken of terug te keren of wat dan ook.
E	Ja maar heel lang mocht je er niet in. Want ik moest op zes mei moest ik onderduiken, dat kwam er ook nog bij, en toen mocht je er nog niet in. En toen is een vriend van mij, dat is dan diezelfde knaap die naar de MTS ging, die is daar geweest en die heeft nog het nummerbordje van het huis eruit gehaald. Uit het puin.
IV	Van jullie huis?
E	Van ons huis. Dat heb ik hier nog aan de muur zitten in de studeerkamer.
IV	En had u dat gezegd van haal het eraf?
E 	Nee, dat heeft hij uit eigen initiatief gedaan. Ja, maar toen pas mocht je er weer in.

IV	En eigenlijk op die paar dingen die u nog met uw vader mee hebt genomen en dat bed na is eigenlijk alles verloren gegaan?
E	Ja, alles is weg. En dat heb je natuurlijk heel erg, dat merk je dan later pas. Allerlei foto’s. Maar ook bijvoorbeeld ik herinner me heel goed dat er een knoop van mijn jas was, kort daarna, en ik zeg tegen mijn moeder wil je even die knoop aan mijn jas zetten, toen zei ja zei mijn moeder dat is goed. Oh, ik heb geen naald, ik heb geen garen, ik heb geen schaar, niks.
IV	Geen naaimand, nee.
E 	En dat zijn dan van die kleinigheden, dan kom je dan toch wel achter dat je niets meer hebt.
IV	Hoe reageerden uw ouders, waren die heel erg in paniek of ontdaan?
E	Nou, mijn vader die was nooit in paniek, dus die deed altijd veel schelden op de Duitsers, dus dat kon hij toen naar hartenlust, Ja het waren wel de Engelsen of de Amerikanen die ons gebombardeerd hadden maar het was toch de schuld van de Duitsers natuurlijk. Ja, mijn moeder was natuurlijk wel overstuur. Maar ik geloof niet dat dat zo lang geduurd heeft hoor.

IV	En die verhuizing en dat tijdelijk ergens anders wonen. Wat zijn uw herinneringen daaraan? Was dat heel ingrijpend?
E	Ja dat was toch wel… Ja, we hadden dan gastvrijheid en ja je zit toch in een ander zijn huishouden en ik had toch het idee dat op ten duur die mensen het toch ook niet leuk vonden (…) Ja.
IV	Ja, je voelt je dan toch (…)
E	Ja,  dat was niet zo prettig.
IV	 En u zegt zes mei moest ik onderduiken, wat (…)?
E	Ja, vanwege Delft. Je moest in april ’43 moest je een verklaring tekenen dat je nooit iets zou doen tegen de Duitse Wehrmacht en de Duitse overheid. En als je dat deed dan kon je verder studeren. En als je dat niet deed, dan moest je je melden voor de Arbeitseinsatz. Nou ja we waren erg principieel, dus dat, als je dat tekende dan zou je je eraan houden, dus dat deed je dus niet. En toen kwam er dus op vijf mei een bericht dat op zes mei moest je je daar en daar melden. En ik wou dat eerst doen hoor, maar mijn vader die [zei] nee. Ik zeg ja maar er staat ook bij als jij het niet doet, dan worden je ouders gestraft. Nou dat zoek ik wel uit zei mijn vader, maar jij gaat maar (maakt handbeweging). Onderduiken was toen nog een beetje een vreemd woord maar.

IV	Maar ja, had u een adres waar u naartoe kon?
E	Ja, dat was familie van mijn vader, een oud-oom van mij, een oom van mijn vader. Die zei jij gaat naar Leeuwarden, daar woonde die ook, en die zorgt wel verder. Heb ik daar zes weken bij die mensen in huis gezeten. Wat ook iets heel ergs was hoor. Niemand mocht het weten dat ik daar was. Dus ik mocht niet voor het raam staan en ik mocht geen lawaai maken. Affijn, en toen ben ik daar vandaan gelukkig terechtgekomen op het boerenland, waar het rustig was. Ik vertelde het laatst nog aan iemand. Ik denk dat er zo’n 700 à 800 mensen in het dorp woonden. Ze wisten op een gegeven moment, in het begin niet hoor, allerlei smoesjes, maar op een gegeven moment, ja als je er twee jaar bent op den duur, dan weten ze het wel dat het niet is om bij te komen van de emoties van het bombardement, dat het zo (?)

IV	Welk dorp was dat?
E	Oostermeer in Friesland.
E	Maar er heeft nooit iemand mij verraden. En er was ook een NSB’er. En die had verteld ook dat hij niemand zou verraden dus.
IV	Dus daar hoefde u niet echt bang van te zijn. Zaten er meer mensen of zat u alleen bij die boer?
E	In het begin wel. Later kwamen er wel meer onderduikers. Daar sta je verbaasd van. Als er een keer bij de deur van de boerderij geroepen wordt en daar staat een leraar van de HTS, of hij melk kan krijgen. Want die was daar dan inmiddels ook ondergedoken. Ja, en een meisje, ook uit mijn parallelklas. Die was getrouwd met een dominee die was een stukje ouder dan zij maar die kwam ook terecht in Oostermeer. Dan denk je ja God, wat is de wereld toch klein.
IV	Wat is de wereld klein ja.
E	Maar goed, zo is dat allemaal (…).

IV	Die represailles waar men voor waarschuwde als je zelf die Arbeitseinsatz probeerde onderuit te komen, hebben uw ouders daar nog last van gehad?
E	Ja, ze hebben twee keer huiszoekingen gedaan. Ja, en nog een beetje link ook, want op een gegeven moment zeiden die lui van waar is uw zoon, mijn moeder [zei] ja dat weet ik niet, hij is weggegaan en nooit meer van gehoord. Dan zeiden ze nou weet u dan niet dat hij in Friesland zit. Dat was dus zo. Oh zit hij daar? Maar het was waarschijnlijk de bedoeling dat ze misschien zou zeggen oh hoe weten jullie dat ofzo, om iets los te maken, dat was een hele gemene vraag.
IV	Daar hebben ze goed op gereageerd.
E	En mijn vader die heeft nog een brief, ja die was wel brutaal hoor. Die brief dat ik me moest melden, nee, ze hebben eerst een brief thuis gekregen dat ik me niet gemeld had. Waar ik zat en mijn ouders waren verantwoordelijk, getekend door Rauter. Dat was de hoge SS-generaal, weet ik veel wat, de hoogste die op dat gebied was.  En toen heeft mijn vader een brief geschreven, ik schrik van uw brief want mijn zoon heeft zich op zes mei daar en daarheen begeven en daar heeft hij zich gemeld. Ik heb helaas nog niets van hem gehoord hoe het met hem is. En ik vanaf dat moment stel ik u verantwoordelijk voor wat er met hem gebeurt. Dus ik zou graag van u weten waar hij zich bevindt. Daar heeft hij nooit antwoord op gekregen (lacht). Ik heb nog een kopie van die brief.
IV	Zeer slim.
E	Ja, die dacht ik ga in de aanval.

IV	 Even nog over het beroep van uw vader want dat is toch wel interessant. Hij had natuurlijk allerlei van die molestverzekeringen afgesloten. En hij werd in feite door dat bombardement natuurlijk geconfronteerd met alom mensen die daar die polissen gingen… hoe ging dat?
E	Voor zover me bekend is hebben die mensen allemaal een schadevergoeding gekregen, maar niet voor het volle bedrag, want dat kon helemaal niet natuurlijk, dat had die verzekeringsmaatschappij niet. En, een zeker percentage.
IV	Voor welke maatschappij werkte hij vooral?
E	Dat was de werknemers onderlinge molestverzekeringen of zoiets.
IV	Een soort corporatie van verzekeringen?
E	Ja.

IV	En hoe is dat in uw eigen gezin verlopen, want u was ook van alles kwijt?
E	Ja, nou dan moest je ook een lijst maken van alles dat je kwijt was. Ik weet nog heel goed wat de mensen zeiden. Denk erom hoor, schrijf er alles op. Bijvoorbeeld de roeden van de traptreden en die oogjes waar ze mee vast zitten. De gordijnrails. Want dat is als je het bij elkaar telt nog een aanzienlijk bedrag. En er waren natuurlijk een heleboel van die kleinigheden die zou je helemaal vergeten, maar ik weet wel dat iemand echt de aandacht erop gevestigd heeft, en zodoende is het allemaal op die lijst gekomen. En dat was dan een vergoeding die zou je dan van de overheid krijgen, ook een percentage natuurlijk.
IV	Even over de reactie bij de verschillende gezinsleden, u zegt uw vader was een nuchtere, slagvaardige man, zo komt hij ook over.
E	Ja.
IV	Had hij er wel last van? Heeft u dat nog gemerkt, ook later nog bijvoorbeeld?
E	Nee.
IV	En uw moeder?
E	Nou ik kan ook niet zeggen dat er veel over gepraat werd hoor. Kijk ik ben natuurlijk die twee jaar daarna ben ik weggeweest, dus die emoties die zijn wat gezakt.

IV	Ja, maar na de oorlog bijvoorbeeld, kwam dat wel regelmatig ter sprake of juist niet?
E	Nee, ik heb ook het idee dat dat inderdaad door iedereen vergeten werd, ook door de slachtoffers. Want ja je moest na de oorlog moest je aan het werk, alles moest weer opgebouwd worden, iedereen had het druk met zichzelf.
IV	En u bent natuurlijk niet meer teruggekeerd in de wijk, het gezin is niet meer daar komen wonen?
E	Nou niet zover daar vandaan hoor want ik weet niet hoeveel u bekend bent in Rotterdam. We zij eerst terechtgekomen, in de oorlog nog, op de Hooidrift. En later zaten we in huis bij mensen die angstig waren en Rotterdam ontvlucht hadden dus dat was helemaal ingericht,  dus dat was natuurlijk fijn dat je alles had. En later in de Samuel Mullerstraat, die loopt van de Aelbrechtskade naar het Mathenesserplein. Dus toen zaten we vrij dicht bij het gebombardeerde gedeelte, ja.

IV	In de buurt. En ook de sociale contacten die u had toen in de Willem Beukelszoonstraat woonde, kunt u zeggen dat dat geheel is afgesneden of zijn er gezinnen en  vrienden en kennissen die u daardoor ook nog na de oorlog en later wel…?
E	Nou de naaste buren die hebben we na de oorlog nog wel bezocht, over en weer. En verder ja ik zat in een paar verenigingen waar ik dan mijn vrienden had en dat ging door.
IV	 Maar daar waren ook mensen bij die hetzelfde hadden meegemaakt?
E	Ja nou niet in die vriendenkring hoor, ja een enkeling. Een enkeling wel ja, da0t moet ik zeggen.
IV	Als je nu de herinnering, u zegt iedereen ging, wat je vaak hoort, handen uit de mouwen, wederopbouw, dus daar werd niet zoveel over gepraat. Was dat een soort geforceerd… en kwam dat later wel naar buiten? Heeft u later wel met veel mensen erover gepraat?
E	Nee, het bleef het vergeten bombardement hoor.
IV	Ja, dus het vergeten is niet zozeer alleen door de buitenwereld maar ook door de mensen zelf eigenlijk?
E	Ja, en dan werd misschien twintig jaar of 25 jaar later stond er een stukje in de krant. Dan moet er even aan gedacht worden maar ja dan hield het weer op.

IV	Ja, maar u bent zelf vrijwilliger geweest in het Verzetsmuseum, en u zei van ik ben er wel op teruggekomen dat het vergeten was. Dus u bent er wel voor gaan ijveren dat er meer aandacht voor zou komen.
E	Ja, toen ik daar werkte toen miste ik dat gewoon. En nou ja als ik dan een rondleiding gaf dan sprak ik er wel eens over. En dan had je mensen die zeiden, ja dat weten we nog dat hebben we ook nog meegemaakt ofzo. En er waren anderen die hadden er wel eens van gehoord maar die wisten er toch weinig van.
IV	Dan is het zelfs zo dat zelfs in Rotterdam heel veel mensen zijn die dat eigenlijk niet weten.
E	Oh ja.
IV	Vaak merkwaardig, dat op zo’n klein oppervlak dat er zoiets ingrijpends kan gebeuren en dat mensen daar eigenlijk helemaal geen weet van hebben.
E	Ja inderdaad, ja, ik weet ook niet hoe dat zo gekomen is.

IV	Dat het een Amerikaans bombardement is, dat is een aspect wat in de wijk ook nogal voor opschudding natuurlijk heeft gezorgd . Wat kunt u daar over vertellen? Werd dat geloofd?
E	Vaak zeggen de mensen het Engelse bombardement. Nee, het was een Amerikaans bombardement. Ik heb ook eens via via bijvoorbeeld een rapport gekregen van de commandant van een van die bommenwerpers.  Precies hoe ze gevlogen zijn en hoe ze die bommen hebben losgelaten, welke mannen er bij die bemanning zaten, affijn enz.enz. Nou dat was natuurlijk ook Amerikaans, ja dat waren Amerikanen, dat valt niet te ontkennen. En die Duitsers maakten er gebruik van.
IV	Ja dat bedoel ik een beetje.
E	Dat waren nou je vrienden, dat werd iedere keer in de kranten en de radio, ja dat is kijk zulke mensen zijn dat, ja.
IV	Ja, u reageert er redelijk nuchter op, maar ik denk dat die Duitse propaganda die dat natuurlijk inzette zo van dit zijn inderdaad je vrienden die slaagde daar natuurlijk  in brede lagen toch wel in.
E	Ja natuurlijk.
IV	Daar was behoorlijk wat kwaadheid over?
E	Ja natuurlijk, je wordt zo maar platgegooid zeg. Ja dat was natuurlijk helemaal fout, de manier waarop ze gebombardeerd hadden want ze moesten daar helemaal niet zijn, maar dat komt voor in de oorlog. Maar ja je was dan wel de dupe zal ik maar zeggen.

E	Ja we hebben nog een staaltje meegemaakt een paar dagen later. Je moest natuurlijk ook weer distributiebonnen hebben en alles en dan moesten we ons melden ergens in Spangen, in een gymnastieklokaal, en daar stonden allemaal tafels met allemaal NSB’ers erachter natuurlijk, want ja ze waren wel in burger maar ze hadden wel zo’n driehoekig speldje. Die noteerden dan alles. En ik was dan met die knaap die toen mijn matras gered had. Maar die was ook zo brutaal als de beugel hoor. Want dat ja dat is hij altijd gebleven hoor zijn hele leven. Een reuze vent hoor, als hij je kon helpen zou hij het niet laten dat bleek toen ook wel, maar praatjes voor tien.

E	En toen waren wij aan de beurt, je had bijna de hele dag in de rij gestaan maar eindelijk was je aan de beurt, gaat u zitten. En toen zei die man van ‘uit hoeveel personen bestaat het gezin?’ ‘Uit vier.’ ‘En uit hoeveel personen bestond het gezin?’ Dat zijn natuurlijk zo’n gemene vragen. Ik zeg ook vier. ‘Meneer van harte gefeliciteerd!’ En Hans die zegt tegen die man ‘kennen jullie elkaar?’ Nee zegt die man. Hij zegt ‘nou stel je dan niet zo aan, maak hier niet zo’n drukte. Dat moet zeker van de partij, jullie moeten reclame maken.’ En het werd daar doodstil in het lokaal (lacht). En hij hield daar toch een preek tegen die NSB’er dat is niet te geloven. Maar goed, we zijn niet opgepakt.
IV	Nee ik wou zeggen ze waren niet zo van kom jij maar eens even mee.
E	Heel laat kwamen we daar vandaan, want het was erg laat geworden inmiddels, maar de familie had al gezegd, oh was Hans erbij, nou dan zitten ze nou al in de cel. Maar dat was dan ook weer van die zijde, die lui waren natuurlijk allemaal geïnstrueerd. Je moet op het gemoed van die mensen werken dat ze de vrienden… dat gebombardeerd hadden.

IV	Zouden ze daar nog, al is het maar gedeeltelijk, succes mee hebben gehad?
E	Dat weet je niet, er zullen best mensen geweest zijn die gezegd hebben die rot-Amerikanen enzo, dat zal best, maar ja hoe lang dat blijft hangen, ja.
IV	Ja, als u zelf de ellende bedenkt die het heeft aangericht en u leest zo’n rapport, dan kan je daar natuurlijk heel nuchter over zijn, dat je zegt dat zijn nu eenmaal dingen die in een oorlog gebeuren, maar ik kan me ook voorstellen dat je daar toch een emotioneel probleem bij hebt, dat je denkt van nou ja waarom dat op die manier heeft moeten gebeuren.
E	Ja, en er kwamen allemaal van die verhalen ja, het was op die haven bedoeld maar door de wind zijn de bommen weggewaaid. Ja dat is natuurlijk onzin. Die kunnen misschien een paar meter van hun doel af terechtkomen maar niet zo’n eind.
IV	Nee, het zal een navigatiefout zijn geweest.
E	Ja.

[Tape wordt verwisseld]

IV	U bent altijd wel in het verleden geïnteresseerd geweest merk ik. Dus het reconstrueren van wat er toen precies allemaal gebeurd is. Dat doet niet iedereen natuurlijk. Bent u daar ook wel op zoek gegaan naar mensen die dat ook deden of mensen die in dezelfde straten woonden?
E	Nee, niet speciaal, nou ja de mensen uit de buurt, ja. Dat kwam natuurlijk ook doordat je daarna ook weer naar Indië ging, dus had je helemaal geen contacten meer. En dan kwam je weer terug en nou goed er waren een heleboel contacten verloren gegaan, laat ik het zo zeggen.
IV	Nog even over dat vergeten bombardement. U heeft zelf geijverd om er meer aandacht voor te vragen. En je kunt aan de ene kant zeggen dat het vergeten was, maar aan de andere kant zijn er natuurlijk wel momenten geweest met bijvoorbeeld het onthullen van het monument, en er zijn al een aantal publicaties over. De aandacht is er toch wel geweest maar het is toch altijd wel het vergeten bombardement geweest. Gaat u nog wel regelmatig terug? Heeft u nog betrokkenheid bij de wijk?
E	Nee.
IV	Dat niet?
E	Ik heb het wel een tijd gehad ja om hele andere redenen, niet in het verband met het bombardement.

IV	Nee, en uw broer, hoe stond hij daartegenover?
E	Ja, dat was heel eigenaardig. Want met dat bombardement heeft mijn moeder eigenlijk de grootste moeite gehad om hem een beetje te kalmeren. Want die was zo totaal over z’n toeren. Ja, die kon ook niets meenemen of sjouwen of wat ook, hij was helemaal (?) zouden ze hier zeggen.
IV	En hoe is dat gegaan in de dagen erna, is hij tot rust gekomen of heeft hij er veel last van gehouden?
E	Nou, last van gehouden dat geloof ik niet nee.
IV	 En praat u er samen veel over?
E	Nee, we hebben elkaar gezien met waar u het net over had, dat monument op het Visserijplein.
IV	Daar was hij ook.
E	Ja, daar was hij ook. Ja hij woonde toen in Den Haag. Hij had het ook ergens gelezen ofzo.
IV	Want hoe was uw relatie? Hebben  jullie het  veel over vroeger?
E	Nee hoor.
IV	Hij had daar toch zijn eigen herinneringen aan.
E	Ja.

IV	Over het kwijtraken van alles. Dat is altijd wel een aspect wat mij wel interesseert. Van de ene op de andere dag ben je eigenlijk al je spullen kwijt. Kunt u daar iets van zeggen hoe je dan weer start, hoe je weer begint?
E	Nou ja dan komt de familie. En de een heeft een paar pannen over en de ander die heeft wat ik net zeg naaigerei over, of over… die staan ze dan af. En zo krijg je op een gegeven moment toch weer een deel van de huishouding bij elkaar, de meest noodzakelijke dingen in ieder geval. Er werden landelijk ook inzamelingen gehouden voor de getroffenen. Ja kijk, wij hadden er niet zoveel last van omdat we kort daarna dus dat gemeubileerde en gestoffeerde huis ter beschikking kregen. Bij ons begon het pas toen de oorlog afgelopen was, want toen wilden die mensen terug naar hun huis. Wij zeiden ja, waar moeten we naartoe want er was toen echt nog woningnood natuurlijk, zeker toen. Nou ja toen heeft mijn vader dan maar een brief geschreven naar de minister-president.
(…) (GSM IV gaat af).

IV	We hadden het even over de nasleep van een en ander maar u zei dat u wel geholpen werd door allerlei instanties, maar je moet er toch soort van zelf bovenop zien te krabbelen, ook wat huisruimte en dergelijke betreft?
E	Ja, wat die huisvesting betreft wat ik net zei, mijn vader was het op een gegeven moment zat want er was een of ander kantoor of bureau van de gemeente, daar ving hij elke keer bot. Toen schreef hij een brief naar de minister-president. Schreef hij hem van ja, als ik nu kom met een doos sigaren of zoiets, in ieder geval corruptie, dan heb ik zo een woning. Maar dat is mijn bedoeling niet. Nou een paar dagen later stond er iemand namens de minister-president op de stoep. Van, meneer kunt u vertellen hoe dat zit? Ja nou zegt mijn vader dit en dat heb ik zelf meegemaakt. Nou een paar dagen later hadden we een vergunning voor een woning hoor. Was heel snel geregeld toen. (lacht)
IV	Nou dat is wel… brutaal wil ik niet zeggen maar dat was wel doortastend van uw vader.
E	Ja, die was wel zulk soort dingen, daar was die heel…, zoals die toen naar die Duitse commandant schreef enzo, Ja.

IV	Ja, en waar kreeg u toen, ook toen u in de buurt van het Mathenesserplein kreeg u een woning?
E	Ja, er werden er drie aangeboden dus hij kon kiezen.
IV	En uw vader is, want dat vind ik ook altijd moeilijk voor te stellen, is gewoon weer aan het werk gegaan in de dagen daarna?
E	Ja  zijn oude vak weer. Hij had zijn administratie natuurlijk gered dus dat kon doorgaan. Ja hij was natuurlijk wat klanten kwijt die gebombardeerd waren, ik weet niet hoe hij dat gedaan heeft hoor. Ik bemoeide me nooit met dat werk, dus.
IV	Zijn er nog dingen, want uit uw eigen waarneming, u verliet het pand, u bent naar die familie gegaan waar u tijdelijk bent ondergebracht, zijn er nog verhalen die u van anderen hebt gehoord wellicht, of in die dagen zelf hebt waargenomen, waarvan u zelf zegt dat is wel het vertellen waard. Dingen van saamhorigheid of juist niet die in de wijk hebben plaatsgevonden in het kader van het bombardement?
E	Nou ja, dat komt na dat bombardement dan, als je ergens in de rij moest staan om iets aan te geven of aan te vragen dan sprak je wel vroegere buren. En op andere manieren kwam je ook wel eens iemand tegen en dan zei iedereen nou we moeten zorgen dat er een wijk opgebouwd wordt waar we allemaal weer gezamenlijk kunnen wonen. Nou ja dat gebeurde natuurlijk niet. Het werd niet opgebouwd. Althans niet, ik weet niet wanneer ze precies begonnen zijn met die nieuwe woningen maar dat duurde toch wel even. En toen woonde iedereen natuurlijk al ergens.

IV	Die oude samenhang konden ze niet zo terugkrijgen.
E	Nee.
IV	Nee, maar ik bedoel ook… je hoort staaltjes van mensen die dan enorm elkaar hebben geholpen. Je hoort ook wel verhalen dat er tijdens dat die branden ontstonden, dat er ook wel geplunderd werd en dergelijke. Wat kunt u daarover vertellen?
E	Nou plunderen, ik heb het zelf ook niet gezien hoor. Maar er werd dan ook wel verteld mensen die dood op straat lagen dat daar ringen of horloges van gestolen werden. Ja, hoever het waar is weet ik natuurlijk niet. En het gaat dan ook zo als dat een keer ergens voorkomt wordt dat doorverteld alsof dat de orde van de dag was. Maar wat ik nog wel aan u wil vertellen dat vind ik toch wel interessant, een kameraad van mij die woonde op de Schiedamseweg en die was ziek die dag. En dat was vijf hoog, die lag helemaal op de zolderverdieping in zijn bed. Toen zijn die bommen gevallen, is het huis in elkaar gestort. Een vader had hij niet meer, een moeder wel maar die was dood. En hij stond met zijn bed en al midden op de Schiedamseweg. Hij was zwaar gehavend overigens hoor maar hij heeft het overleefd. Een paar jaar geleden is hij overleden, maar ja dat was toch wel merkwaardig.

IV	Hij was vijf verdiepingen naar beneden gezakt.
E	Naar beneden gekomen ja.
IV	Hoe is het mogelijk.
E	Ja, want iedereen ging altijd naar beneden dat was het veiligste, maar in dit geval dus niet.
IV	En wat zijn zijn ervaringen weet u dat nog waar hij beland is uiteindelijk?
E	Nou ja hij heeft het later toen in ieder geval, ja ik ging regelmatig met hem om. Ik kwam bij hem thuis, hij kwam bij ons thuis. En toen zei die op een gegeven moment tegen mij, hij was van zijn beroep was die draaier, machineopleiding (?) ja draaier, en toen zei hij kort na het bombardement, hij heeft een tijd in het ziekenhuis had gelegen, maar toen was die weer eruit, hij zei ‘joh je moet maar niet meer langskomen want ik ga studeren. Want mijn oude beroep zal ik niet meer kunnen doen, dus ik ga studeren.’ Nou ja op die manier heeft hij het later heel ver geschopt, omdat hij geleerd had, laat ik het zo zeggen.

IV	Wat is hij gaan doen?
E	Ja, hij zat in de medische sector en hij had iets te maken met ziekenhuizen, maar precies zou ik het niet meer kunnen vertellen. Hij heeft het mij natuurlijk wel verteld maar ja ik ben hem jaren lang dus uit het oog verloren hoor, totdat hij een stukje in de krant schreef en ik denk woon jij nou daar, dus heb ik hem opgebeld. En toen was hij al gepensioneerd dus je hoort niet zoveel over je werk. Maar hij heeft wel eens wat verteld, maar om nou te zeggen exact dat en dat, nee.
IV	En hoe heet hij?
E	Kleinschmidt, op zijn Duits.
IV	En hij was op dat moment ook heel zijn familie kwijt, of had hij nog broers en zussen?
E	Hij had een broer daar had ik vaak over gehoord, maar die zat bij de marine in Engeland. Want hij was onder dienst in 1940 en die vloot is toen uitgeweken naar Engeland. En daar zat Piet. En ik hoorde veel van Piet, want wat dan in die oorlog wel doorging, dat Piet die kon regelmatig een brief, nou telegram eigenlijk of een kort bericht naar huis sturen van het gaat mij nog goed, want hij wist ook dat zijn moeder gebombardeerd was.

E	En hij had ook nog een zus die was niet thuis dus die heeft het ook overleefd. Maar die broer Piet, ja dat vind ik nog wel een leuk verhaal maar dat past helemaal niet in dit kader. Want die heb ik later ook ontmoet, en die had zo ook een paar leuke dingen meegemaakt.
IV	In de oorlog.
E	Ja maar dat hoort hier niet bij, want dan zitten we op een zijspoor. Ik kan het wel vertellen als dat ding uit is.
IV	Prima, inderdaad is natuurlijk veel van dat bombardement toeval geweest. Soms waren mensen keurig naar een schuilkelder gegaan en zijn ze met een voltreffer allemaal omgekomen, terwijl mensen stonden te kijken of op straat wandelden die het gewoon overleefd hebben en waar in principe niets mee gebeurd is.

E	 Ja, daar op dat plein wat u op de foto ziet (wijst naar foto) daar stond een paard en wagen, dat had je toen in die tijd, veel paard en wagen. Die voerman die was in zo’n ja, dat heette dan schuilkelder, dat waren van die betonnen platen die tegen elkaar aan met een beetje raster erover, dat was goed tegen de scherven als je op straat liep tijdens een bombardement, maar voor een bom hielp dat niet. Maar goed, er is een bom gevallen achter die kar van dat paard en wagen. En dat paard is gewoon blijven staan. Je zou zeggen nou die slaat op hol, maar nee, heel merkwaardig.
IV	En dat paard was ook ongetroffen?
E	 Ja dat paard was zelf niet geraakt. Dat was achter die wagen. Er was een krater in de grond. Er was dus een bom gevallen maar (…).
IV	Hoe is het mogelijk. En die man van het paard en wagen die had het ook overleefd? Die zat in die schuilplaats?
E	Die zat in die schuilplaats, ja. Het was natuurlijk op een zekere afstand van die schuilplaats (…) dat was wel goed.

IV	Zijn er nog meer verhalen uit uw eigen straat waarvan u zegt van ja zo zie je dat er totaal verschillende dingen konden gebeuren?
E	Nou ja een van de bekende verhalen was dat van dokter Frater op de Schiedamseweg. Die had spreekuur. En die had voor zichzelf in de tuin een vrij goede schuilkelder gemaakt. Maar ja, toen kwam dat alarm tijdens spreekuur. Er zaten geloof ik twintig of meer dan twintig mensen in die wachtkamer. [De dokter dacht] Ja dat kan ik niet doen, ik ga niet in die schuilkelder zitten en laat die mensen in de wachtkamer zitten. Nou bovenop die wachtkamer is een bom gevallen. Dus dat was een van de ergste dingen en ik ja, meer dan twintig mensen dood en hij zelf ook met zijn hele familie. Dat verhaal deed al gauw de ronde maar dat werd later ook bevestigd in boeken of andere overzichten. Dat was heel triest en dat huis konden wij zo zien. Vanuit ons vandaan schuin over de andere kant van de Schiedamseweg.

IV	Bent u nog naar begrafenissen geweest of naar mensen die u kende die omgekomen waren?
E	Nee, nou ja misschien had ik gegaan naar die moeder van die vriend van vijf hoog. Maar ja dat wist ik ook niet want hij lag in het ziekenhuis dus ik wist ook niet dat daar een begrafenis van was. Als er een begrafenis is geweest hoor, dat vraag ik me ook af. Want ik herinner me dat ze zijn moeder hebben herkend aan een ring aan een trouwring. Dus ik zou niet eens weten hoe dat gegaan is.
IV	Nou die identificatie heeft bij sommigen heel lang geduurd en ze wisten bij een heleboel ook niet precies wie het waren.
E	Ja.
IV	Zij er nog dingen die we niet hebben besproken waarvan u zegt daar wil ik toch nog even wat over zeggen?
E	(…) Ja, er waren toen ook een heleboel brandputten geslagen, welputten, pijpen de grond in om water op te halen want de drinkwaterleiding die was ook verstoord. Maar ja dat gaf bij deze wind en deze omvang van de brand had dat totaal geen nut.

IV	Ja, nou je hoort wel dat de hulpverlening op zich, er waren natuurlijk genoeg mensen die mensen wilden helpen, maar dat vooral inderdaad bluswater en professioneel materiaal om, dat dat eigenlijk nauwelijks op gang kwam en toch wel een tijd geduurd heeft. Dat ze voor die omvang totaal niet de middelen hadden.
E	Er werd ook wel gezegd, ja die Duitsers die wilden graag dat de hele buurt afbrandde en die belemmerden het bluswerk. Nou ja je was toen misschien in staat om dat allemaal te geloven, maar ik heb toch ook Duitse soldaten gezien die vreselijk hun best deden om brandjes te blussen hoor. Maar ja je mocht toen geen goed woord zeggen over de Duitsers, want dat werd in het museum ook wel eens gezegd. Daar hing een grote foto van een groep Duitsers die over de Binnenweg marcheerden. En dan iedere keer hoorde je commentaar van de oudere mensen natuurlijk die zeiden ja wat konden die lui toch mooi zingen. Ik zeg ja dat vond ik ook. Dan kwam ik thuis en dan zei ik tegen mijn vader van ja ik heb een troep Duitse soldaten gezien en die konden toch zo zingen, meerstemmig, fantastisch en dan had ik al een draai om mijn oren, want dat mocht je niet zeggen, je mocht niet zeggen dat een Duitser iets goed deed, ja mijn vader was erg fel hoor (lacht). Later ga je daar anders over denken.

IV	Heeft uw vader,  gezien zijn karakter misschien voor de hand liggend, maar heeft hij nog andere activiteiten gehad, in het verzet gezeten?
E	Nee hij heeft dan wel bij die blokbeschermingen gezeten, dat wel, maar niet in het verzet. Dat gebeurde ook niet zo gauw in de stad. Ik bedoel nou ja kort geleden, of een jaar geleden ongeveer, [zijn ze] een paar keer bij me geweest uit Oostermeer waar ik ondergedoken was. Om mijn verhaal te vertellen enzovoorts. En dan hebben ze een soort streekblad met allerlei verhalen erin. Nou ik heb daar in dat dorp nooit geweten dat er zoveel mensen in het verzet zaten.
IV	 In dat Oostermeer?
E	Ja, want dat hoorde je niet, daar werd niet over gepraat. Want dat had je wel geleerd hoor in die tijd, je moest nooit iets zeggen, je wist niets. Dat was de veiligste weg natuurlijk, kon je ook niet  per ongeluk iemand verraden, nee. Ik heb daar toen heel kort op de boerderij gewerkt en toen was er veel mooier werk voor mij in een fruitkwekerij, en die baas van ons, die had twee Engelse vliegers in huis. Ik heb ze nooit gezien. Uit die verhalen hoor...

IV	Dat heeft u later pas gehoord?
E	Ja, en er stond bij, die mensen die waren altijd binnen en ’s avonds dan konden ze door de kwekerij een eindje wandelen om te luchten. Wat ik zelf gedaan heb, dan waren we in die kwekerij bezig. Daar was dan een heg en aan de andere kant van de heg was het huis van de dokter. En op een gegeven moment zijn we daar bezig, en ik hoor Engels praten. Dan zitten er twee Amerikanen in de tuin gezellig met elkaar te kletsen. Ik ben gelijk naar de dokter gegaan, ik zeg ja ik vind het leuk dat je daar een paar Engelsen of Amerikanen in huis hebt, maar in die tuin waar we werken komen wel eens mensen die willen fruit kopen, en dan zien ze niemand want wij zijn bezig, dan gaan ze door die tuin wandelen. Nou je weet niet wie het is, dus dat is levensgevaarlijk. Ja, dankjewel zegt ie, ik zal het in de gaten houden.
IV	 En dat waren weer twee anderen die (…).
E	Dat waren twee anderen. Dat waren echt twee Amerikanen. Ja dat hoorde ik later, dat het Amerikanen waren, maar ze spraken natuurlijk Engels. En zo waren er verschillende dingen, nou ja mensen waarvan ik het helemaal niet verwacht had, dat lees ik nu, die hadden een belangrijke rol in het verzet. Ze hebben mij ook altijd geholpen.

IV	 Dat hoor je vaak , dat de mensen die het meeste doen eigenlijk degenen zijn die het minst opvallend opereren.
E	Ja dat is ook het veiligste natuurlijk, maar ja zo’n familie van zo iemand die moet ook zijn mond houden. En ik was daar dus zogenaamd als gestreste jongeling die vanwege het bombardement daar tot rust moest komen, maar op een gegeven moment kwamen ze ook van het verzet, zeg jij zit hier nou al lang en als er eens wat gebeurt, jij moet een ander persoonsbewijs hebben, waar op staat dat je hier woont en dat je landarbeider bent. Ja dat zal dan wel. Ja, dat regelen we wel. En ik kreeg een heel ander persoonsbewijs.
IV	Een vals persoonsbewijs in feite.
E	Ja.
IV 	Dat u daar in Oostermeer thuishoorde.
E	 Dat ik daar woonde, ze zeggen als er razzia komt en ze komen bij je thuis, dan zeg je nou ik woon hier, ja.

IV	U zegt gestrest bombardementslachtoffer, u praat er over het algemeen erg kalm en rustig over. Kunt u nu zeggen dat u daar op die manier nog wel eens aan terugdenkt, van ja die bom had net zo goed op ons huis en boven op mijn hoofd kunnen vallen bij wijze van spreken. Daar heeft u  geen last van?
E	Nee, dat eigenlijk niet. We hadden dus dood kunnen zijn simpelweg gezegd. Nooit zo over nagedacht, nee. Het was nu eenmaal zo gevallen, dus nou ja, nee daar heb ik nooit eigenlijk last van gehad.
IV	Zullen we het zo afronden?
E	Ja, wat mij betreft wel.

IV	Misschien kunt u even vertellen waar uw woning zich precies bevond?
E	(E laat foto zien) Nou hier was de straat waar ik woonde. En we woonden dan zo ongeveer in het midden van het blok. Hier had je portieken, vier portieken. Diepe portieken met vijf deuren. En dan gingen deze mensen, die hadden twee verdiepingen boven elkaar, die ook, en wij woonden hier dat was allemaal gelijkvloers. En dan had je hier weer twee verdiepingen en twee, dus een soort dobbelsteen. Hier had je Schiedamseweg, hier zie je de tramrails. En hier, dat was een school, een rooms-katholieke school met klooster tegenover ons. En daar werden bijvoorbeeld op 10 mei 1940 werden slachtoffers van het bombardement van het centrum, echt gewonden op open vrachtwagens werden hier afgeleverd want daar maakten ze een soort hospitaal. Nou, hierachter heb je de Mathenesserweg. Die loopt zo naar het Marconiplein en dit loopt ook naar het Marconiplein.
IV	Je had midden op straat ook nog een plein?
E	Ja dat was hier, dat kun je niet zo goed zien, maar dat springt terug vanaf de weg. Waar die mensen lopen.
IV	Je kunt op die foto mooi zien dat na het bombardement eigenlijk niets meer van het blok over was.
E	Nee, binnen was alles weg. Dus je kon ook niets meer redden of gaan zoeken van is er wat overgebleven, er was echt niets van over. En dan had je hier een zijstraat dus.
IV	En hoe heette die straat?
E	Dat was de Gijsingstraat. Dat heet nu Gijsinglaan.

IV	Het stuk bij de Schiedamseweg, kunt u daar nog iets van herkennen of is het stratenplan totaal veranderd?
E	Nee, die school of school-klooster, ik geloof alleen een school, is ook herbouwd maar ook weer niet precies op dezelfde plaats. En hier zijn ook allemaal winkels richting Lage Erfbrug, richting Binnenweg. Ja wat moet ik verder zeggen. Ik sta altijd verbaasd van die enorme grote ruiten van die winkel op de hoek.
IV	En wat was dat voor een winkel?
E	Elektrische spullen, lampen en ja elektrotechniek laat ik het zo zeggen.
IV	Die zijn groter dan in uw herinnering was?
E	Dat die ruiten zo groot waren dat is me nooit opgevallen. Nee je liep erlangs en nou ja het zal dan wel maar dan kijk je naar beneden niet naar boven. Dit is zo’n kast van de elektrische transformator. Die witte strepen hebben ze erop gemaakt in verband met de verduistering, dat je niet zo gauw ertegenop liep.
IV	Het was in feite een heel modern woonblok.
E	Het was heel modern, absoluut.
