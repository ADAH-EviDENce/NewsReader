IV:	Kunt u mij iets vertellen, over waar u geboren bent en hoe uw jeugd eruitzag, hoe u woonde en hoe het gezin was samengesteld, enzovoort?
KH:	Ja. Ik ben in Middelstum, het hoofddorp, ben ik geboren. En in 1932 zijn we verhuisd naar een dorpje van de gemeente Middelstum en dat was Westerwijtwerd. 
IV:	Mm-mm.
KH:	En het… ik kwam uit een nest van drie jongens en één meisje. En het was… nou, ik ben dus van 26, maar ik heb die crisisjaren heb ik ook heel bewust mee moeten maken. Mijn vader die werkte toen in de ontginningswerken in Jipsinghuizen. En dan kwam hij zaterdags terug met zes harde guldens. 

KH:	En daar moesten dan vijf monden van leven, zo’n weekje. En ik vond dat altijd heel erg, als hij dan thuis kwam, dan rook de hele kamer en de keuken naar lysol. En dat ging daar in Jipsinghuizen tegen de luizen. Maar ik vond het een verschrikkelijke stank. 
IV:	Dus u associeerde het eigenlijk… als uw vader thuiskwam, dat was eigenlijk iets onprettigs vanwege die lucht. 
KH:	Ja, inderdaad. Ja.
IV:	Goh. Wat kan geur dan veel doen, hè? Ja.
KH:	Ja. Maar in 1938, zover ga ik nou dan terug, mijn broer, mijn oudste broer die werkte al bij een landbouwer. En die heeft gespaard voor een radio. Onverstelbaar. Nu wipt het van de radio’s en dergelijke, maar toen werd er echt nog voor gespaard. 

KH:	En hij heeft er een aangeschaft. En mijn vader die was sociaal-democraat. Toentertijd SDAP. En… maar die heeft toch wel eens Hitler gehoord op de radio. En die heb ik toen ook gehoord met zijn brallende stem.
IV:	Kende u zijn naam toen al?
KH:	Ja. Er werd toen ook gezegd van Adolf Hitler. En in Middelstum daar woonden vier Joden. En een daarvan dat was ook een slager en die leverde ons altijd vlees. En toen heeft mijn vader een keer een heel gesprek met hem gehad. Daar was ik zelf ook bij.  Dat mijn vader die zegt: man, zorg toch dat je uit Nederland wegkomt. Ga toch naar Amerika. Hij was er zelf ook geweest in de vorige oorlog, 14-15 is mijn vader daar geweest. En hij zegt: Ga toch naar Amerika. Want dan heb je het beter als wat nu in het vat zit. 

KH:	Maar ze hebben dat niet gedaan. De Joden die zijn net als alle andere Joden bij ons ook afgevoerd. En daar was onder andere ook een meisje bij, dat was een Betsy van Haren [spelling?]. Een heel lief kind, ik vergelijk haar nog steeds met Anne Frank. Gezichtje was ook ongeveer zo. Het was een heel lief meisje. En mijn vader heeft gezien dat ze afgevoerd zijn naar het treinstation in Middelstum. Die heeft dat toen nog gezien voor het laatst.
IV:	Wat was daarvan bekend wat daarmee zou gebeuren?
KH:	Ja, die mensen die wisten het zelf niet. Maar één schijnbaar wel. Want die heeft zelfmoord gepleegd. Ja. Die zag het niet zitten, die heeft zelfmoord gepleegd. En die zijn vrouw ook. 

KH:	Maar die heeft het gered en die is ondergedoken met behulp van onze huisarts, dokter Klompsma. Ja, zijn naam wil ik wel noemen. Hij is overleden. Maar dat was ook een hele fijne dokter. En die heeft gezorgd dat ze in eerste instantie in een gesticht in Zuidlaren is terechtgekomen. En later is zij naar Apeldoorn verhuisd, of ondergedoken. Maar ze is nooit en te nimmer weer in Middelstum geweest. En wat ik ook jammer vind, en wat ik zelfs frappant vind: de Joden waren weg, en er is eigenlijk nooit en te nimmer weer gesproken over de vier huisgezinnen wat de Joden betreft. Heb ik heel erg gevonden.
IV:	Waar kwam dat door, denkt u?
KH:	Weet ik niet. Is niet te verklaren. Is echt niet te verklaren. Maar dat valt je dan wel op. 

KH:	Nou, je kunt ook op een feestje zijn of op een verjaardagsvisite. Nou, dan zou je zeggen, dan worden die vier Joden, die worden nog wel eens aangehaald in het gesprek. Nooit en te nimmer. Nooit een keer.
IV:	Maar u kende dus zelf dat meisje, bijvoorbeeld. 
KH:	Ja. En die jongen die kon ik ook. En die jongen, die had kunnen onderduiken in Middelstum bij een landbouwer. Maar hij wou zijn ouders niet alleen laten. Dus die is ook vergast. Ze zijn in 42 opgepakt en gelijk een dag of wat later na aankomst zijn ze allemaal vergast. Ja.
IV:	En hoe is daar na de oorlog mee omgegaan dan in Middelstum?
KH:	Ze zijn wel geplaatst op een gedenkplaats. Ja. Maar het waren dus slachtoffers uit de oorlog. Wij hebben daar een verzetsmonument en die geldt van 40 tot 45. 

KH:	Er zijn ook mensen geweest, die wouden de mensen die gestorven zijn in Nederlands Indië, die wouden ze er ook op. Maar daar heb ik mij eigenlijk een beetje tegen verzet. Want die stond al op een gedenknaald in Roermond. Daar zijn alle mensen die overleden zijn in Indië, die staan daar op hele grote zuilen vermeld. En dat was ook een politionele actie. Hè? Het had met de oorlog eigenlijk niks meer te maken, 40-45. Dus dat was dus dat.
IV:	Ja. U vertelde dat u uit een gezin van vier kinderen kwam. Wat was uw positie in het gezin? Hoeveelste kind was u?
KH:	Ik was de derde.
IV:	En uw vader werkte dus voor de, of in de werkverschaffing. 
KH:	Ja. 
IV:	Hoe ging…
KH:	En, zo bij de zomerdag en voorjaar, dan werkte hij op een steenfabriek. 

KH:	Maar dat was seizoenswerk. En als het dan september, oktober was, nou, dan moest hij eerst zijn geld opmaken voordat hij in aanmerking kwam voor Jipsinghuizen. Zo’n toestand was dat toen. En ik kan me ook nog herinneren, dat de commies, een soort douanier, en de gemeenteveldwachter bij ons thuis zijn geweest. En de linnenkast opengedaan, wat voor linnen of mijn moeder nog in bezit had.
IV:	Of er niet teveel in huis was dus.
KH:	Of er niet teveel in huis was. Ja.
IV:	Dus u gold als een arm gezin vroeger. 
KH:	Wij waren vroeger arm. Ja.
IV:	Ja. Wat kreeg u daar zelf van mee? In hoeverre raakte u dat persoonlijk? 
KH:	Nou…
IV:	Op school…
KH:	Daar had je eigenlijk toen geen weet van. 

KH:	Maar achterna weet ik wel: ondanks dat wij het arm hadden, hebben wij altijd een goede Sint Nicolaas gehad. Wat cadeau’s betreft. Dat was niet overdadig, maar we konden toch echt wel meedoen. Zo heeft mijn zus, die heeft ooit een kinderservies gekregen. En die heeft ze nog. Ja. Nou, dat was een rib uit een lijf toen hoor. En nou, net als ik zeg, mijn zus die heeft dat nog; die is daar altijd zuinig op geweest. 
IV:	Ja, hoor. Was u, had u… Wisten de kinderen bij u in de klas dat u het thuis niet breed had? Of waren er meer kinderen zoals…
KH:	Er waren meer als wij. De meeste waren zo. Wat een beetje gegoed was, dat was een notariszoon of een dochter. Of een dokterszoon of dochter. En ga zo maar door.

KH:	Maar verder waren het allemaal arbeiders in die klas. Maar ik heb nooit met plezier naar school gegaan. Echt.
IV:	Waarom niet?
KH:	Nou, je werd toch wat verstoten door iemand die wat meer was. Werd je eigenlijk in de hoek geplaatst.
IV:	Dus er werd wel onderscheid gemaakt. 
KH:	Ja. Er werd echt onderscheid gemaakt. Want ik weet nog best, ik had een keer een oude jas en daar kwam ik mee op het voetbalveld, Middelstum 1 te zien voetballen. En dan waren er twee jongens. Er was een van een smid en de andere van een boderijder. Nou, en die gaven nogal wat af op mijn jas. En toen heb ik gezegd: met veertien dagen jongens, zeg dan lach ik jullie uit. Dan heb ik een jas aan om u tegen te zeggen. Mijn moeder heeft die hele jas gekeerd. En je kon hem van nieuw niet onderscheiden. 

KH:	Zo’n prachtige jas was het toen. Maar ja, dat kreeg je toen op je bordje. Hè?
IV:	Maar daar spreekt ook wel een hoop liefde van uw moeders kant uit, dat ze dat... 
KH:	Ook. Ja. 
IV:	Ja.
KH:	Ja hoor.
IV:	Dus het was wel een hecht gezin, waar u woonde.
KH:	Dat wel ja. Ja.
IV:	Dit speelt nog voor de oorlog, hè?
KH:	Dit speelt voor de oorlog. 
IV:	Hoe heeft u het begin van de oorlog beleefd? 
KH:	Nou, toen de oorlog dus werkelijk uitbrak, 10 mei. Ik heb wel verteld dat mijn… oudere broer aan het werk was in Middelstum. En die moest over een brug. Maar die bruggen overal door het hele land, waren ondermijnd door trotyl of dynamiet. En die zijn de lucht ingegaan. Dat was in Westerwijtwerd is dat ook het geval geweest. En nou begin ik met een droom. En ik eindig met een droom. In 1940 dus, 10 mei, toen kwam mijn broer, die kwam weer terug. 

KH:	Want hij mocht niet meer over die brug. Want die kon alle momenten de lucht ingaan. Want het was oorlog. Maar die nacht heb ik gedroomd dat, er waren twee soldaten bij die brug die steeds om en om wacht liepen. En naast dat café, of naast die brug, daar stond een smid, café. En die mevrouw die zegt tegen een van die soldaten, Nederlandse soldaten: moet ik mijn glaswerk ook nog opbergen? Aan bierglazen en borrelglazen en dergelijke. 
IV:	Dat droomde u?
KH:	Dat droomde ik. En toen hoorde ik die soldaat zeggen: mevrouw Klunner [spelling?], dat hoeft niet, want het is maar een hele doffe knal. En mits dat hij dat zegt van die doffe knal zie ik in mijn droom de brug in de lucht in gaan. 

KH:	En ik zie nog mevrouw Klunner staan schreien met de handen voor de ogen. Want er was geen glaswerk meer heel. Is ook gebeurd. Was geen glaswerk meer heel. En toen was er een oude mevrouw, die had een schoondochter naast de smid wonen. Dat waren buren. En die waren nog geen vijftien meter van die brug af. En die vrouw die is bevallen van een dochter. 
IV:	Op 10 mei? 
KH:	Op 10 mei. En haar schoonmoeder heeft die baby daar uit huis gehaald. En ze liep op de weg en toen is die brug de lucht in gegaan. Zij heeft wel de luchtdruk vernomen, maar ze is niet gewond geraakt. Wel iemand, een jonge jongen van ook zo’n beetje tien jaar. Die stond misschien 250 meter van die brug af. 

KH:	Hij had klompen aan. Hij zegt: au. En hij had gelijk bloed in zijn klompen. En toen was het nog zo in die tijd, er waren ook nog niet veel auto’s. En dat, die meneer, of die jongen zijn vader die heette Klont en die had een taxi. En die woonde aan deze kant van de brug. En dan aan de andere kant van de brug, dat was één landbouwer. En die had ook een auto maar die kon niks worden, omdat de brug al in de lucht was gegaan. 
IV:	Ja.
KH:	Nou, toen is Klont met zijn zoon naar het academisch ziekenhuis gegaan. Binnenweggetjes langs en mijn vader heeft de soldaten afgeleverd in Bedum in het hotel gemeentehuis. Want daar moesten zij zich vervoegen. 
IV:	En hoe is het afgelopen met die Klont, met die jongen?
KH:	Goed. 

KH:	Maar hij had zo’n bolt, een schroef, had hij aan de binnenkant van zijn bil en aan de buitenkant er haast weer uit. Ze hebben hem als souvenir jaren op de schoorsteenmantel gehad. Maar op den duur is hij toch verdwenen.
IV:	En hoe is het met die baby afgelopen?
KH:	Goed. Heeft geen schrammetje opgelopen.
IV:	Hoe bestaat het.
KH:	Ja. Heeft geen schrammetje opgelopen. Maar ja, die dagen ook hè, het gonsde van de geruchten. De Duitsers dit en de Duitsers dat. En dat was… 15 mei, toen stond een oudere iemand vlakbij de brug. En toen kwam er een motor met zijspan, twee Duitsers kwamen eraan. Maar die konden niet over de brug. Tikten op hun voorhoofd. Stapelgek natuurlijk. Maar ze hielden een kaart uit een tas. 

KH:	En daar was alles op aangekruist. Zelfs een doodgewoon landweggetje tussen twee begaanbare wegen. Maar dat is ook geen wonder, want net voor de oorlog is er een zogenaamde Duitse sportvliegtuigje geland achter de steenfabriek in Middelstum. Maar het mag dan wel een sportvliegtuigje geweest zijn, maar die heeft wel alles op de foto gezet. 
IV:	Was dat toen bekend?
KH:	Nou, dat was niet bekend. Maar dat was na die tijd wel de algemene gedachte. Dat ze alles wel gefotografeerd hadden. En daar kwam nog bij, in die tijd werkten er heel veel Duitse Mädel bij de Groninger boeren. Heel veel. En bewijzen valt er niks, maar te denken wel. 

KH:	Dat die ook wel een hand hebben gehad in het doorspelen van sommige situaties. Dat werd tenminste wel algemeen aangenomen.
IV:	Hoe keek u daar zelf tegenaan, zo die eerste dagen van de oorlog? En ook daarna?
KH:	Vol schrik. Vol schrik, want u wilt niet weten, heel Nederland dat gonsde van de geruchten. Net als ik al zei: de Duitsers die deden dit en dat en je mocht geen snoepje aannemen en dergelijke. Dus nee, ik heb daar geen prettig gevoel van gehad.
IV:	Was u in die tijd nog schoolgaand?
KH:	Toen niet meer.
IV:	Wat deed u toen? In…
KH:	Ik ben toen naar de zuivelfabriek gegaan in Bedum. 
IV:	Dus u werkte in 1940 in… 
KH:	40, toen werkte ik al. Ik was veertien jaar, toen werkte ik op de zuivelfabriek in Bedum. 

KH:	Wat nou dus DOMO is, DOMO Bedum.
IV:	Het is wel een eindje nog van Middelstum naar Bedum. Of niet?
KH:	Acht kilometer. 
IV:	Ja. 
KH:	Ja, dat gebeurde toen nog op de fiets. En later met de bus, want nou ja, in de oorlogstijd, de fietsbanden die waren op. En dan had je autobanden, zogenaamde cushionbanden. En nou, dat stootte verschrikkelijk en dat trapte zeer moeilijk. Dus ik ben altijd met de bus geweest. 
IV:	En veranderden uw dagelijkse bezigheden in het begin van de oorlog ook daardoor, door die bezetting? Vernam u er veel van, ook van de Duitse aanwezigheid?
KH:	Nee, want in Middelstum daar was een lagere school, maar er was ook een MULO aan verbonden. En er is een bataljon Duitsers is daar ingekwartierd geweest. Maar van die mensen hebben wij nooit geen hinder gehad. Nooit een keer.

KH:	Ook niet dat ze de deuren platliepen om te proberen om een kop koffie te drinken of iets dergelijks. Dat was het niet. Maar wij lieten hen met rust en zij lieten ons met rust. Dus dat ging nog gemoedelijk toen.
IV:	Wanneer veranderde dat? Wanneer werd die aanwezigheid van die Duitsers wat grimmiger? 
KH:	Nou, dat zal ik u vertellen. In 1943 toen is hier op de basculebrug in Groningen is iemand doodgeschoten door het verzet. En ik meende dat het Pop Dijkema is geweest. 
IV:	Die heeft Elzinga doodgeschoten. 
KH:	En die heeft Elzinga doodgeschoten.
IV:	Reint. Reint Dijkema. 
KH:	Reint Dijkema. Ja. Nou, dat was dus in Groningen. 

KH:	Maar in, ik meende van, in maart 43, toen vonden de eerste bonnenkraken, die begonnen ook al. Want er waren toen ook al onderduikers. En als je geen bonnen had, dan kreeg je natuurlijk ook geen eten. Dus maar de eerste twee jongens die dat gedaan hebben dat waren jongens van dominee Gootjes uit Baflo. En die hebben in Langweer is dat gebeurd hebben ze het gemeentehuis gekraakt. En die jongens die zijn toen ondergedoken in Middelstum. Mag ik even een slokje drinken hebben?
IV:	Ja natuurlijk.
KH:	Die twee jongens die zijn ondergedoken geweest in Middelstum. 

IV:	Kende u hen?
KH:	Ik heb hen niet gekend, maar de geschiedenis ken ik dus wel. En de achterburen van die mensen, dat was een familie Poes [spelling?], waar die jongens ondergedoken zaten. En de achterburen dat was de heer en mevrouw Van Til en die hadden een dochter, Giny [spelling?]. En dan was het een Jan Miske [spelling?] die dacht dat hij verkering had met Giny, maar dat was niet zo. Eén van de jongens van Gootjes die had toen zogezegd verkering met Giny. En die Jan die heeft de zaak verraden. Hij is een paar dagen later zelf op het Scholtenhuis geweest om zijn verradersloon op te halen.

KH:	Maar van die gevolgen, die jongens die zijn ontvlucht en die zijn... waren ze maar in het dorp gegaan, dan hadden ze misschien de dans ontsprongen. Want ze zijn een stuk land in gerend. En de Duitsers die hebben toen een mitrailleur gezet op de stelling van de Middelstummer molen, de Hoop, en gericht op die jongens en de oudste die is over de jongste heen gevallen. Die wou hem tenminste vrijwaren van de kogels. Maar het heeft niet geholpen. Hij heeft ook zijn laatste patroon verschoten op de Duitsers. Maar ze zijn beiden door het Duits geweld zijn ze overleden. Maar er is ook een Duitser nog erg gewond geraakt.
IV:	Ja.
KH:	En vanaf die tijd is Middelstum eigenlijk op de zwarte lijst gekomen. 

IV:	Vind het bijzonder wat u vertelt, want ik ken het verhaal van de dood van die gebroeders Gootjes wel en inderdaad dat gevecht, waar die Duitser bij gewond raakte. Maar die, wat eraan vooraf ging, dat verraad, dat, zo ken ik dat nog niet. Dus dat...?
KH:	Zo is het gebeurd. Ja.
IV:	Wat is er later met die verrader gebeurd? In de oorlog?
KH:	Nou, die heeft nog gevangen gezeten. Die heeft zijn straf gehad.
IV:	Ja, na de oorlog.
KH:	Na de oorlog. Ja.
IV:	En tijdens de oorlog, hoe werd er toen tegen hem aangekeken?
KH:	Dat weet ik niet, want ik ben in diezelfde tijd ongeveer opgepakt. 
IV:	Oké.
KH:	Ik weet dat niet. Maar vanaf die tijd toen, is Middelstum eigenlijk, nou, in het zwart boekje gekomen van de Duitsers. 
IV:	U… dus dat is dan zo’n 44 geweest. Maar in april, mei 43 was de staking waarbij ook melk niet meer werd opgehaald. Had u daar nog iets van gemerkt omdat u op die melkfabriek werkte?

KH:	Ik heb nog meegestaakt. 
IV:	Ja?
KH:	Ja. En op die hele fabriek daar werkte één NSB’er en één meeloper. Nou, en toen werd de vraag dus gesteld aan al die mensen: staken wij of staken wij niet? Dus allemaal waren voor staken. Maar die NSB’er die zei: En ik stoak nait! Nou, dat was een… hij heeft ook niet gestaakt. Maar dan ga ik even verder.
IV:	Nou, mag ik u nog even iets daarover vragen? Want het was heel gevaarlijk om te staken. Er zijn ook mensen in Hoogezand om doodgeschoten. 
KH:	Ja.
IV:	Hoe gebeurde dat in Bedum dan?
KH:	Is allemaal goed verlopen. 
IV:	Er is gewoon weer begonnen met werk, en…
KH:	Ja, gewoon weer… Ja, er stond zo’n drang of zo’n dwang op. Dus we moesten wel.

IV:	Oké. 
KH:	Hè, want er is vrijdags, zaterdag gestaakt. En ik geloof dat we dinsdags alweer aan het werk waren. Ja. Nee, we hebben daar geen problemen mee gehad. Dat niet.
IV:	Goed. Dus toen was het 44. 
KH:	Ja, en toen was het 23 april. En toen is ’s avonds de politieagent doodgeschoten, de heer Keijer. Wij noemden ons na die tijd ook altijd de Keijergroep. Die is doodgeschoten door het verzet. En nou moet gezegd worden, in Bedum, of meer in Ellerhuizen, daar was een landbouwer en die stond bekend als de allerfelste NSB’er van de gemeente Bedum. 

KH:	Maar de mensen, ikzelf ook niet, hebben niet geweten dat hij een dubbelrol speelde. 
IV:	Van Stolwijk, bedoelt u. 
KH:	De heer Stolwijk, ja. Die heeft een dubbele rol gespeeld. Want Lehnhoff en Stolwijk op de begrafenis hier aan de Hereweg die hebben tijdens die begrafenis elkander stijf aangekeken. En hij heeft ook geen oog afgewend. Hij is blijven kijken en hij is ook buiten schot gebleven. Maar door die aanslag dus zijn ze op dinsdag 25 april hebben ze een cordon gelegd om Zuidwolde, Ellerhuizen, Bedum. 

KH:	Heel typisch, Onderdendam niet. Winsum wel en Middelstum. Dus ik werkte toen al op die melkfabriek in Bedum. Ik werkte in de boterkelder. En ik had net een week voor die tijd een Ausweis op zak voor de zogenaamde arbeidsdienst. Daar heb ik ook als de dood tegenaan gezien om naar die keuring te gaan. Maar onze huisarts die heeft tegen mijn ouders gezegd: Jan die is al onderduiker. En Kor die kan rustig naar Groningen gegaan. Hij wordt afgekeurd, want hij is te klein. En ik ben met lood in de schoenen daarheen geweest. En ik ben inderdaad afgekeurd. En ik had…
IV:	Omdat u te klein was. 
KH:	Omdat ik te klein was.
IV:	Hoe groot was u?
KH:	Wablief?
IV:	Hoe groot was u?
KH:	Nou, ik was toen misschien 1,45.
IV:	En toen was u achttien al? 
KH:	Nee, was ik zeventien.
IV:	Ja, oké. Wel heel klein.
KH:	Ik was heel klein van stuk.
IV:	Ja.

KH:	Ik was heel klein van stuk. Want even tussendoor, we hadden een overbuurman en die zei, toen was ik dus kind, en die zei altijd tegen mij: Kor, jij groeit als een koestaart. Naar beneden. Dat heb ik vaak moeten horen van hem. Ja. Maar dus toen 44… Ik ging toen met de bus naar Bedum, want ik had dus geen fietsbanden meer, wat ik ook dus verteld heb.
[knip]
IV:	Was er na die moord op Keijer, was er toen angst bij u in het dorp dat er iets zou gaan gebeuren?
KH:	Niet alleen in ons dorp. Door de hele provincie. Door de hele provincie was men angstig. Want men wist niet wat ze in het vat voor ons hadden. Dat wist men helemaal niet. Want u moet nagaan: was zaterdag 23 dat het gebeurd is. 

KH:	Dus zondag niks gebeurd, maandag niks gebeurd, maar de dinsdag. 
IV:	Twijfelde u ook of u weer aan het werk moest? 
KH:	Ja, ik… Nee, want ik had mijn Ausweis. Mij kon niks gebeuren, ja. Ik had mijn Ausweis op zak. Wat kon mij gebeuren? Dus, maar ik heb… Normaal was de bus om acht uur op Fraamklap. En daar was een transformatorhuisje. En daar stond ik op de oostkant en de Duitsers die naar Middelstum trokken, die kwamen van west naar noord. Dus die hebben mij nooit zien staan achter die transformatorhuisje. Maar om half tien, toen kwam de bus eerst. En toen zegt die chauffeur, die zegt zo tegen mij  “Och man” zegt hij “ ik zet je bij de poort uit. “ Anders was het altijd over het spoor. Maar hij zegt: want over het spoor bij de halte kan best een Duitser staan en die jou arresteert.
 
KH:	En dat is ook gebeurd. Ik ben bij de poort uitgestapt en ik heb tot half twaalf gewerkt en toen kwam de hele meute in de boterkelder. En was ik voor die tijd nog maar in de boterkelder achter een paar botervaten in de ijskelder gaan staan, of dat ik mij daar verstopt had. Maar daar werd niet aan gedacht. Ik had mijn Ausweis. Dus in een eerste instantie, want toen zei mijn baas die zei nog zo: jongens, want het was half twaalf inmiddels. Hij zegt: gaan jullie maar schaften, want we komen voor twaalf uur toch niet meer aan het werk. Nou, en ik loop zo naar de uitgang en toen stond er zo’n Duitse platpet en die zegt: auch mit! 

KH:	En dat was het. Allereerste wat ik hun heb laten zien dat was niet mijn persoonsbewijs maar mijn Ausweis. Die werd verscheurd. Ausweis moesten ze hebben. En Hofman was de klos. Dat was een oudere iemand van Middelstum. Die heeft nog tegen een Duitser gezegd van: schamen jullie je niet, dat jullie zo’n kleine jongen meenemen. Maul halten, du Alte. Mit fünf minuten ist er schon wieder zurück. Het is een jaar geweest. We zijn toen afgevoerd in eerste instantie naar hotel Krijthe. Hij staat er niet meer in Bedum. Maar van Bedum uit naar het oude politiebureau hier in de stad Groningen.
IV:	Hoe ging dat? Met de bus of lopend? 
KH:	Nee hoor, dat ging met de overvalwagens.
IV:	Ja.
KH:	Overvalauto’s, hè? Daar werd je in gepropt. En toen zijn we dus hier naar Groningen gebracht naar het oude politiebureau.

IV:	Met hoeveel mensen was u toen? 
KH:	150 in totaal. En dan moet je nagaan, dat je eigenlijk als kind nooit met vakantie bent geweest. Hè? Maar toen werd je zo van je ouders losgerukt. En dus en daar hebben wij overnacht. En op dat politiebureau. Er was een gymzaal. Er was stro op de vloer gegooid. Nou, dat was onze slaapplaats. En ’s morgens tegen zeven uur was het aantreden op dat plein. Toen werden er nog verschillende mensen tussenuit geroepen. Denk: nou, die gaan de kogel krijgen. Maar dat was niet zo. Die werden in vrijheid gesteld. 
IV:	Waarom die mensen wel?
KH:	Om… die hadden weer connecties in de NSB-sfeer. 
IV:	En die anderen en u… Wat vermoeden had u eigenlijk toen die nacht en die ochtend?  

KH:	Ja, wij wisten totaal niks. We wisten totaal niks. We wisten wel, toen we in Amersfoort aankwamen, dat het toen fout zat. Waren we om zeven uur zijn we in colonne naar het hoofdstation gebracht hier zo. En onder strenge bewaking van de Duitse SS en de SD. En in Amersfoort uitgestapt. En een hele lange laan over, Laan 1914. En dat werd kamp Amersfoort.
IV:	Maar u wist op dat moment dus nog helemaal niet wat er zou gaan gebeuren.
KH:	Helemaal niet. Helemaal niet. Dus en wij werden in colonne gezet en de namen werden afgeroepen. Dat was ook nog zo sterk, daar waren twee neven en die heetten allebei Louis de Blecourt [spelling?]. Dus en die namen werden afgeroepen. 

KH:	En toen zegt die ene van: ja, hier. Want die andere zei ook van: ja, hier. Want dat moesten we zeggen. En nou, toen heeft die ene, die heeft toch schoppen in zijn achterste gehad. Dat was al niet mooi meer. Dat was het begin.
IV:	Omdat ze niet geloofden dat ze allebei dezelfde naam hadden.
KH:	Ja. Heel onschuldig dus. Maar door die onschuldigheid moest één die moest wel incasseren. Nou, en ik weet niet of u wel eens van de rozentuin heeft gehoord. Of die wel eens ooit ter sprake is geweest?
IV:	Nee.
KH:	Nou, we werden toen geplaatst in de rozentuin. En dat was anders niks als prikkeldraad. De zijkanten, de achterkant, bovenkant, dat was prikkeldraad. Dat was ongeveer 25 meter lang en misschien 2,5 breed. Nou, en daar hebben we toen de hele dag gestaan en om zes uur kregen we, want de Landwacht die had ons ook verschillende dingen afgepakt in Bedum. 

KH:	En die hebben we toen weer gekregen. Maar er is toen heel veel geld en sieraden zijn toch achterover gedrukt door de Landwacht.
IV:	Hoe voelde u zich ondertussen? Want u was waarschijnlijk nog nooit eerder zo ver van huis geweest. En uw ouders wisten niet waar u was. Hoe was het met u toen?
KH:	Ja, hoe voelde je je? Verschrikkelijk. Maar ik weet wel, daar was iemand en die liep in een buitengewoon Nederlandse militaire uniform. En hij had de naam van Lange Jan. Het was ook een hele lange man. Maar dat was Lange Jan. En dat vergeet ik nooit, dat die ons allemaal wat heeft gerustgesteld. Voor zover hij dat kon doen. En dat gaf mij toch een klein beetje meer vertrouwen op een goede afloop. 

KH:	Maar ja, in Amersfoort was het niet leuk. We hebben ook een keer een strafexercitie moeten doen. En dat was hinliegen, aufstehen, huppen als een kikker, hinliegen, aufstehen. Dan weer hardop rennen. En er waren ook medegevangen, die namen daar niet aan deel want het was hun afdeling niet, toen waren er een paar mannen, die stonden op een hoek in het kamp tussen twee barakken en die zeiden tegen mij: als Kotälla niet kijkt, ertussenuit. En dat heb ik gedaan. Achterna, had ik het met de dood kunnen bekopen. Want was er na die tijd een appel geweest en er was iemand gemist, dan was het deze jongen. 

KH:	En dan had Hofman hier op dit moment niet gezeten. Echt niet. Maar ik weet wel, toen dat gebeurd is, ik ben naar de wasbarak gegaan. En ik heb ongelooflijk, ik heb overgegeven, klare zand. Ik weet ook nog dat ik van iemand een kantinekoek heb gekregen. Die kon je dan kopen ik meende van voor vijf cent. Maar toen de exercitie dus afgelopen was, ja, toen ben ik toch nog tussen verboden prikkeldraad gekropen om weer in mijn barak te komen. En dat is goddank gelukt want anders was ik hier niet meer gezeten.
IV:	Omdat… U heeft het gedaan om uit die exercitie te komen. 
KH:	Ja, ik was uit die exercitie. Was… Als ze appel hadden gehouden, dan hadden ze er één gemist. Hè? En dat is ook wel eens gebeurd dat we een strafappel hadden. En dat was niet een uur, nee, dat was soms twaalf uur achter elkaar. 

IV:	Wat hield dat in?
KH:	Ja, dan was er weer wat gebeurd in hun ogen, wat niet klopte. En dan kreeg je strafappel.
IV:	En wat moest men dan doen? Wat…
KH:	Dan bleef je staan op één plek en dan stond je op één been en dan stond je op de andere been en dan stond je wijdbeens. Ja, je probeerde van alles. Maar er zijn wel mensen die gewoon op staan ondersteboven zijn gevallen. En dan werden ze met een grote emmer vol ijskoud water werden ze weer bijgemaakt. En dan konden ze weer staan. Ja, dan hadden ze ook nog een aframmeling gehad. Of ze gingen door voor straf naar de rozentuin, want dat was ook, die rozentuin, daar had je ook wel straf en dan moest je pompen. Dan moest je door de knieën, moest je de handen zo recht houden en door de knieën, en steeds op en neer. En niet langzaam maar heel vlug. 

KH:	En als het heel ..? ging, dan kreeg je ook nog iets zwaars in je handen gedrukt en dat moest je ook snel op. En gebeurde dat niet, je kreeg slaag. En viel je buiten westen, dan werd je weer bijgebracht met een emmer vol koud water. Zo werkte dat daar.
IV:	Is u dat ook overkomen?
KH:	Nee, gelukkig niet. En er is nog meer waar ik de dans van ontsprongen ben. Ik ben een paar weken later, toen we in het kamp zaten, ben ik op een ander bed gegaan. Die stond in het middenpad. Ik stond anders op de kant, maar toen in het middenpad. Maar op een zeker moment, ’s morgens ik word wakker en ik heb toch een pijn in mijn rechterzij. Denk: nou ..? dat ..? blindedarm. Ik wist me geen raad, zo’n pijn. Toen ben ik nog bij de dokter geweest. En nou, het was dus geen blindedarm. 

KH:	Maar wat het wel was dat wist hij ook niet. Maar ik kom weer terug van die dokter en toen zegt mijn kameraad, mijn allerbeste kameraad: Kor, zegt hij, wij gaan jouw matras eens even onderzoeken. En die is onderzocht door ons beiden. En wat vinden we? Een ijzeren straathamer. Zo’n klophamer waar ze de straten, de stenen mee aankloppen met de wegen. Een ijzeren geval. Nou hadden we daar ook een schoorsteen. En normaal zit daar een deksel voor, maar die zat er niet voor. Want daar hebben we hem ingegooid.
IV:	En daar kwam die rugpijn, die zijpijn van? Omdat u daarop had gelegen?
KH:	Daar kwam dat vandaan. Want hij was eruit en ik was klaar. Ja. Maar als ze dat bij mij op dat ledi… op die matras hadden gevonden, dan was deze jongen wel weer zwaar de klos geweest.

IV:	Toen u in dat kamp terecht kwam, wist u niet wat, hoelang u daar zou blijven en wat er zou gebeuren. Dat heeft… heeft u dat al die tijd nooit geweten?
KH:	Nee, nooit geweten. Nooit geweten. Tot de standaardbrief kwam voor onze ouders. Dat we dus naar Duitsland tewerkgesteld werden. En zij moesten zorgen voor een koffer met kleren. Mochten geen eetwaren in en ook geen rookwaren. En die moesten persoonlijk gebracht worden. Nou, in alle haast heeft mijn vader nog gezorgd dat ik een koffer kreeg, een houten koffer. En het was ongeveer tegen de landing in Normandië, toen wij vertrokken uit Amersfoort.
IV:	Mm. Wil ik even nog over dat leven daar in dat kamp. Hoe zag… Kunt u een gemiddelde dag beschrijven? Wat u daar deed?  Hoe laat u opstond en wat u aan had en wat u moest doen. 

KH:	We hadden dezelfde kleren aan als waar we in zijn opgepakt. Meer kleren hadden we niet. Nou moet ik wel zeggen, ik heb in zoverre zware mazzel gehad. Want toen ik dus opgepakt ben, 25 april, toen was het ijzig koud. Noordwestenwind, zeer koud. Toen zegt mijn moeder nog zo, toen ik de deur uitging: Kor, trek je winterjas maar aan, want het is verschrikkelijk koud buiten. En daar heb ik 44-45, die winter, ontzettend veel plezier van gehad. Want er waren jongens, die kwamen zo onder de koeien weg. Die waren melker dan bij de boeren. Nou, die hadden anders niks aan als een dunne pakje. Dat was een peper en zout pakje, werd daar tegen gezegd. Dat was een grijs geval. En dat hadden ze aan. En zo werden ze opgepakt. 

IV:	Mm.
KH:	Ja.
IV:	En hoe zag zo’n dag eruit in dat kamp?
KH:	Nou.
IV:	Hoe laat moest u opstaan, bijvoorbeeld?
KH:	Nou, we moesten om zeven uur altijd opstaan. En in eerste instantie hoefden wij nooit op het appel. Maar later wel. Toen moesten we ook op het appel. Op ieder appel. ’s Morgens, ’s middags en ’s avonds. En dan was het zo, dan stond je in blokken van een honderd personen. Zuiver recht voor elkaar en naast elkaar. Want dan werd de hand zo gelegd op iemand zijn schouder. En dan moest de voorste rij die begonnen te tellen: 1, 2, 3 en zo door. Maar ik heb altijd gezorgd dat ik middenin het pelotonnetje stond. Want ging het een keer fout vooraan met de telling, nou ja, dan was het …? hè, dan werd er weer geschopt of geslagen. 

KH:	En dat ben ik altijd, heb ik wel ontlopen. Wat dat betreft heb ik mijn ogen wel goed open gehad daar.
IV:	Wat waren er nog meer voor mensen in dat kamp?
KH:	Ja, van divers pluimage.Van professoren tot gewone arbeiders. Alles zat daar. Er zaten professoren, doktoren, dokters, verplegers, masseurs. Alles, alles zat daar. Ja.
IV:	En moest u ook daar werken?
KH:	Ja. Ik heb daar trouwens niet gewerkt. En vraag me niet meer van hoe of wat hoe of ik daar buiten ben gekomen. Maar we hebben heel lang in het kamp gezeten dat we niet hoefden te werken. Maar toen, op een zeker moment, moesten we wel werken. En dat was stro vlechten. 

KH:	Dan had je stro, en daar moesten zulke dikke stengels werden daarvan gemaakt. En dat ging allemaal voor camouflages voor de Wehrmacht. Maar nee, ik heb daar eigenlijk nooit aan meegedaan. 
IV:	Hoe kwam u dan de dag door?
KH:	Ja, de dag door. Heel vaak over lekker eten praten. Eten, dat was het toch wel. En roken, hè. Maar ik rookte toen nog niet, dus daar had ik gelukkig geen problemen mee. Maar ik heb jongens gekend, later ook, toen we in Duitsland waren. Nou, je kreeg je pannetje met eten. Maar dan waren er jongens bij, nou die zo hunkerden naar een sigaret. En dan werd er wat verkocht. En dan werd zijn eigen eten dat werd verkocht voor één sigaret. Zo werkte dat toen. 

KH:	Maar we hebben ook wel eens een keer een propagandafilms, hebben we ook een paar keer gezien. En er is wel eens een keer een bokswedstrijd, onvoorstelbaar, een bokswedstrijd onder elkaar georganiseerd. Hadden ze geen bokshandschoenen aan, maar dan hadden ze stukken, ja, hoe zeg je dat, jutezakken hadden ze bijeengepropt. En dat was dan de bokshandschoen.
IV:	En bleef die groep die uit Groningen, uit die omgeving was opgepakt, bleef dat ook in het kamp bij elkaar? 
KH:	Nee. Wel in Amersfoort. 
IV:	Ja.
KH:	Maar naar Duitsland zijn we uit elkaar gegaan. Er is een groep gegaan naar Braunschweig. En er is een groep gegaan naar Böhlen bij Leipzig. En daar was ik bij. Ging van het alfabet ging dat af.
IV:	Wilden de Nederlanders dat wel doen, wilden die wel boksen voor de, in opdracht van de Duitsers? 
KH:	Ja, is wel gebeurd.
IV:	Oké. 

KH:	Want ze hadden toch niks te willen. Nee, ja, dat gebeurde gewoon. Er zijn ook nog wel voetbalwedstrijden gehouden. Want ik herinner mij nog iemand die woonde in, ik meende van Beverwijk. En dat was een hele goede keeper. En als die… Hij is overleden daar zo. Maar als hij had geleefd, dan was die in het Nederlands elftal gekomen vlak na de oorlog. Zo’n keeper was dat.
IV:	Hè, u zegt, hij is daar overleden. Ik heb hier ook nog opgeschreven dat u in Amersfoort ook nog twee executies heeft meegemaakt. Dat moet wel heel verschrikkelijk zijn geweest.
KH:	Nee, dat klopt niet. 
IV:	Nee?
KH:	Nee hoor.
IV:	Dan heb ik het niet goed verstaan. 
KH:	Nee, dat klopt niet. Ik heb geen executies meegemaakt. Nee.
KH:	Waren de Duitsers sowieso grof tegen de gevangenen? Wat… Hoe kwamen die Duitsers over? Hoe gedroegen ze zich?
KH:	Als tirannen. Gewoon als tirannen. Normaal waren ze niet. 

KH:	Nee. Het waren gewoon tirannen, ja. 
IV:	En Kotälla, heeft u die ook zelf meegemaakt?
KH:	Die heb ik ook zelf meegemaakt. Want die nam toen ook die exercitie af. Ja. En de laatste nacht, toen heb ik nog een ferme schop van hem gehad. Ik moest door een nauwe deur met mijn koffer. En het ging hem te langzaam. En dat was een cadeautje van Kotälla.
IV:	Toen kwam op een gegeven moment dus het bericht dat u ergens anders naartoe zou gaan.
KH:	Ja.
IV:	Naar Duitsland. Hoe ging dat?
KH:	Ja, dus. We hebben dus een standaardbrief moeten sturen naar mijn ouders. En die hebben gezorgd voor een koffer. Dus en toen op een zekere ja, vroege ochtend, tegen vier uur, in colonne naar het station Amersfoort.

KH:	Dus en daar op de trein en via Osnabrück verder Duitsland in. 
IV:	En dat was alleen die Groningen groep?
KH:	Dat waren de Groninger groep en Beverwijkers en Sliedrechters. Want daar was hetzelfde gebeurd als bij ons. Daar was ook een foute Nederlander doodgeschoten. En daar hebben ze ook een hele grote razzia gehouden. Dus we waren eigenlijk Groningers, Hollanders en mensen uit Sliedrecht.
IV:	Ik wil nog één dingetje vragen over Amersfoort wat ik vergeten was. Hoe was het eten in het kamp?
KH:	Slecht. 
IV:	Wat kreeg u te eten?
KH:	Dat was, ja, koolsoep. Maar woensdags dan kregen we roggepap. En dat was heel zoet. En dat smaakte overheerlijk. Ja, dat was echt, dat was een festijn voor ons als het woensdag was. En niet te vergeten de vrijdag. Dan kwam het Rode Kruis..? 

KH:	En dan kregen we een van beiden, de ene week dan kreeg je een zogenaamde stadspakket en de andere keer dan kreeg je een boerenpakket. Maar in die boerenpakket, daar zat zelfs roggebrood met spek in. En ik heb na de oorlog heb ik ook altijd gezegd: wat het Rode Kruis voor ons heeft gedaan, dat is met geen geld en met geen goed te vergoeden. Ik ben ook van stond af aan vaste donor geworden. Ieder jaar als er bloed moest worden afgestaan, dan was ik erbij. De eerste keer ben ik nog van mijn stokje gegaan. Maar dat heeft me niet weerhouden. Ik ben steeds, als er een oproep kwam, dan kregen de mensen van mij bloed. Ja. 
IV:	Kreeg u wel drie keer per dag te eten daar?
KH:	Nee. (lacht) Dat was maar één keer. Je kreeg ’s avonds dan kreeg je soep of ’s middags. 

KH:	En dan kreeg je ook nog zo’n stukje ..? En dat was het. En daar moest je een heel etmaal op doen. Nee, toen is er al wel door ons honger geleden hoor. En nou heb ik daar persoonlijk niet zo’n hinder van gehad. Want toen speelde toch mijn bouw een rol mee, dat ik niet zoveel eten hoefde hebben als zo’n groffe bonkerd, zeg maar. Die moesten veel meer hebben. En dat is ook heel typisch, de grofste en de dikste en de sterkste jongens die kwamen te overlijden. Want die moesten veel gebruiken. Want er was bij ons ook nog iemand, dat was een boerenzoon. En ik vergeet het nooit weer. Ik lag bij hem in dezelfde barak. En ik kom ’s morgens dan in het kamp. En ik heb een wortel. 

KH:	Vraag me niet hoe ik eraan gekomen ben. Maar ik had die wortel. En die jongen die was doodziek. Dysenterie. Hij zegt: Kor, zegt hij, ik heb zo’n honger. Mag ik die wortel wel van jou? Zeg: ja jongen, ik zeg: jij mag die wortel van mij hebben. Maar de dag erop was hij overleden en ik heb zijn graf met een paar andere jongens zelf gegraven en weer dichtgegooid. En dat is wel hard. En ik heb ook iemand meegemaakt, dat was de allereerste. Dat was een groot wonder. Die lag keurig opgebaard in een dodenhuisje. Op katholieke wijze. Op het hoofdeind twee hoge kaarsen, aan het voeteneind twee hoge kaarsen. Pastoor erbij met wijwater. Maar hij is aan de buitenkant van het Roomse kerkhof begraven. Want hij was niet gewijd. 

KH:	En als je niet gewijd bent, dan kom je niet op een.. het katholieke kerkhof.
IV:	Maar dat was in Amersfoort dus nog.
KH:	Dat was in Duitsland. 
IV:	In Duitsland.
KH:	Dat was in Duitsland. Ja. Ja. Maar we hebben ons allemaal, we waren vier jongens, we zijn allemaal geschrokken van hem. Want hij lag met ogen open.  En dat is een heel naar gezicht. En als je dan ook al zo mager bent, het is al net een doodshoofd. Dan zie je die opengesperde ogen, dat is, ja, niet leuk. 
IV:	Nee.
KH:	Nee.
[knip]
IV:	Toen kwam dus dat moment dat u naar Duitsland moest met die groep, met die Nederlandse groep. 
KH:	Ja.
IV:	Waar ging u heen? Waar werd u naartoe gebracht?
KH:	We zijn in eerste instantie zijn we geweest in Halle. Daar hebben we een paar dagen geweest. En toen zijn we vervoerd naar Böhlen bij Leipzig. Dat is 22 kilometer achter de stad Leipzig.

IV:	En hoe werd u daarheen gebracht?
KH:	Met de trein.
IV:	Hoe ging die reis?
KH:	Slecht. In dichte veewagens. En pal op elkaar natuurlijk. Je had weinig of geen bewegingsvrijheid.
IV:	Wist u wat er zou gaan gebeuren? 
KH:	Echt niet.
IV:	Wat werd daarover gedacht? 
KH:	Ja… Wat zouden ze met ons bezig willen, hè? Dat was de gedachte. Wat staat ons nou nog verder te wachten? Maar goed, we zijn dus toen aangekomen. En toen was er een dorpje ook vlakbij Böhlen bij Leipzig. Dat heette Peres [spelling?]. Lippendorf heette dat, sorry. Lippendorf. En dat waren gewoon een soort iglo barakjes. 

KH:	Zo in de rondte. Je kon ook niet recht staan. Daar lag een hoop stro in. En dat was onze bedstee. Ik had nog nooit geen kramp gehad in mijn benen. Maar toen wel. Ik kreeg alle nachten had ik last van kramp in mijn benen. Maar dat kwam van die koude grond. Ja.
IV:	Want u lag gewoon op die grond, op dat stro.
KH:	Lag gewoon op die grond. En door ik dus klein was kwam ik ongewild weer in een andere positie. Ik werd namelijk oppasser bij iemand, die had altijd op de Rijnvaart gevaren. Wij noemden hem ook Kappi. Hij had ook zo’n echte schipperspet had hij op. Maar hij kon natuurlijk behoorlijk Duits. En die werd door zijn Duitse taal kameroudste. En daar werd ik corveeër bij. Dus ik moest voor zijn natje en zijn droogje zorgen. 

KH:	En zijn bed opmaken en zijn schoenen poetsen.
IV:	Maar was dat een ongeschreven iets dat u dat moest?
KH:	Ja.
IV:	Was ‘t privilege omdat hij de kameroudste was?
KH:	Ja. Hij was de kameroudste. Dus hij koos mij uit als corveeër. Nou ja, verder had je niets te willen. Maar ik hoefde dus niet naar die fabriek. Dat was er bij voor. Maar die man heeft later ook nog gezeten hier in Nederland ook hoor. Want dat was een, ja, wij zeggen dan in het Gronings: dat was een min iemand. Wat deed hij? Hij kocht sokken, overhemden, gouden ringen kocht hij allemaal op zogenaamd voor een paar extra porties eten. Voor een paar sokken twee keer eten. Voor een overhemd vier keer een maaltijd. 

KH:	Maar dat ging ten koste van de mensen die daar aanwezig waren. Die kregen steeds minder. En zelfs gouden ringen heeft hij wel opgekocht. En ja, hij had toch een soort privilege. Hij mocht ook buiten het kamp. Maar toen is een keer gebeurd. Toen had hij van de Duitse leiding geld gekregen voor postzegels. Want oh, grote wonder, wij mochten een brief naar huis schrijven. Maar dat geld, daar moest hij postzegels voor kopen. Maar dat heeft hij niet gedaan. Hij is naar de kroeg gegaan en hij heeft hem ongeveer zat gezopen. En dat zijn ze aan de weet gekomen. Nou, toen heeft hij het geweten. Hij heeft toch wel op zijn sodemieter gehad van eigen jongens, van de eigen kampgenoten.
IV:	Die mochten dat doen? 
KH:	Ja hoor. Die mochten hem slaan en wat ze maar wilden.

KH:	En maar janken natuurlijk, hè. Maar hij is afgevoerd in, naar Leipzig. Hij is daar in de staatsgevangenis terechtgekomen, waar ook Rinus van der Lubbe is geweest. En toch heeft hij daar nog weer een baantje gekregen. Want veel later, dan was er iemand van Beverwijk, die hebben ze gepakt door zijn brief, want die werd gecensureerd. Maar daar hebben ze wat in gevonden wat hun niet welgevallig was. En die is ook afgevoerd naar de staatsgevangenis in Leipzig en die kwam Kappi, want zo noemden we hem, die kwam hem daar tegen. Maar toen had hij weer een baantje. En een goed baantje. Ook goed van eten. Ja.
IV:	Maar toen was Kappi weg  toen had u dus, was u geen corveeër meer. 
KH:	Nee. Nee. Ik ben al eerder hoor. Want ik kon niks goed bij die man doen. Helemaal niks.

KH:	Want die Duitse commandant over ons, ik moet zeggen: dat is de enigste SS-man, een goede SS-man. Echt waar. Want ik herinner me nog op een zondagmiddag, knallende onweer met veel regen. En aan de achtereind van ons kamp, waar die barakjes stonden, daar dreven de koffers, die dreven in de rondte. Het water wou niet weg. En hij kwam zelf met een schep in een sportbroekje met zijn blote bast en hij ging gewoon naar diverse tenten toe en vroeg: jongens, help mee om die jongens even watervrij te maken. Ik heb nog nooit zo iemand meegemaakt. 
IV:	Weet u zijn naam nog?
KH:	Ik weet zijn naam niet meer. En ik weet wel hij heeft niet lang bij ons geweest. Want die was te goed en die is weer naar het oostfront gestuurd. 

IV:	Hoe groot….ja?
KH:	Er waren twee gewone soldaten, SS-mannen. Nou, dat waren ploerten. Maar hij niet, hoor. Hij heeft nooit een stokslag uitgedeeld. Nooit. Maar die twee anderen, nou, dat waren gewoon ploerten. 
IV:	Hoe groot…
KH:	Dus, en toen werd er tegen mij gezegd van: jij gaat morgen naar de fabriek. Ik wil je hier niet meer zien. Nou, dat was het. En ik moest ook naar de fabriek. Maar dat wist ik niet, maar de allereerste keer, we waren dat kamp uit en toen klonk er vooraan: ein Lied!  Nou, en we moesten zingen. En wat zongen we altijd? (zingt) Zie ginds komt de stoomboot uit Spanje weer aan. Nou, dan hadden we het liedje gedaan. En dan hadden we weer een meter of twintig gelopen. Ein Lied! 

KH:	(zingt) Heide [spelling?] Marie. Nou, dan was dat weer afgelopen twintig meter verder. Want die soldaat, die had ook in Rusland gevochten. Die had maar één arm meer. En, maar die kreeg de naam van ‘ein Lied’. 
IV:	(gniffelt)
KH:	Ja, ze hadden zo daar een naam. Want op de fabriek daar hield ook een Gestapoman toe. En die had een glazen oog. Nou, dat was altijd het boze oog. Ja. (fluistert) Pas op, jongens, hoor. Het boze oog komt eraan. Ja, daar moest je je voor waken, hè?
IV:	Hadden jullie zelf ook bijnamen voor elkaar? 
KH:	Nee, wijzelf niet.
IV:	Nee nee.
KH:	Nee. Nou, dat is nog iets komisch, wat me overkomen is. Ik had van thuis uit dus een koffer met kleren. En daar zaten ook twee truitjes in, twee wollen truitjes met katoenen kraag en eind van de mouwen… ja, hoe noem je deze ook?

IV:	Manchetten?
KH:	Ja, de manchetten. En mijn baas toen, die zei: ik neem een keer zeeppoeder mee en dan moet je die truien, die moet je maar een keer uitwassen. Nou, dat was goed. Want er was een hele grote centerberg [spelling?] en die leverde, daar zat nog vuur in. Dat was gloeiend heet. Nou, en ik had een lege marmeladebus, ongeveer zo. Water erin, goed zeeppoeder erin. En na een uur, ik zei: nou kan het zeker wel. Ja, dat zou wel kunnen, dacht hij ook. Nou, en ik zou die truien eruit halen. En ik haal twee kragen en vier manchetten. Zo heet, het was allemaal verbrand.
IV:	(lacht) Maar dat was wel een kleine ramp, neem ik aan.
KH:	Dat was een kleine ramp ja. Ja.
IV:	Ja.

KH:	Maar ja, die winter, ja, daar heb ik echt veel gehad dat ik mijn winterjas bij me had. 
IV:	Want toen sliep u ook gewoon daar op die vloer van die hutjes?
KH:	Nee hoor. Toen waren we…  Later zijn we verhuisd naar Peres [spelling?] en dat waren houten barakken. Ja.
IV:	En dat kamp daar, dat eerste kamp, hoe groot was dat ongeveer? Hoeveel mensen zaten daar?
KH:	Nou, daar zaten niet meer als een 150. Meer niet. 
IV:	Maar… En waren dat allemaal Nederlanders?
KH:	Allemaal Nederlanders. Ja.
IV:	En dat werk wat u daar moest doen in die fabriek, wat hield dat in?
KH:	Ja, dat waren bomtrechters dichtgooien. Maar ik werkte bij een oude baas en nou, die was zeker al wel 65 jaar. En daar heb ik nooit geen problemen mee gehad. Het was mijn baas. En ik moest ook iedere keer schroeven losdraaien. Want die kwamen in de spoorbiels. En die werden weer wat recht geslagen. En dan kwam de schroefdop met een beetje olie moesten er weer op gedraaid worden.

KH:	Dat was heel gemakkelijk werk voor mij. Maar ook dus wel bomtrechters dichtgooien. En dan hebben we een hele strenge winter gehad in 1944. Hier in Nederland ook maar daar ook. En dan waren er zulke lange beitels, zo dik, en dan liepen ze in een punt uit. En die zette je op de grond met een voorhamer, zo’n grote zware hamer. En dan maar zorgen dat je wat in blokken kreeg. Want dat was geen werk gelijk. En ik heb een keer een wagon met pure blokken zwavel moeten lossen. Toen het leeg was kon ik uit mijn ogen praktisch niet meer zien. Zo zeer, zo pijnlijk deden mijn ogen van dat zwavel. En nog later, toen wouden ze mij rangeerder maken. Maar ik heb dat niet gewild. En ik had toen een paar goede Duitsers op mijn hand. 

KH:	Dat waren ook gewone arbeiders hoor. Maar die hebben het verder met rust gelaten. Maar ja, dan moest je bij nacht ook werken. En nou, dat zag ik eigenlijk niet zitten met die bombardementen. Over de bombardementen gesproken: mijn allereerste, toen zat ik in de bruinkoolmijn. Want dat werd daar gedolven, bruinkool, en daar werd synthetisch benzine uitgehaald voor de Wehrmacht. (toetergeluid op de achtergrond) En ik zit daar in die bruinkoolmijn, niet te ver eronder. Was de eerste bombardement op die fabriek. En de Duitse vrouwen en kinderen, die zaten ook bij ons in. En dan kun je zien wat propaganda is. Want hier werd verteld in Nederland, nou, de Duitse vrouwen die zaten met een bombardement prinsheerlijk in de schuilkelders te breien of te kaarten of iets dergelijks. 

KH:	Nou, dat was niet waar. Oh, mijn arme Küchen. Daar hadden ze het over. Oh, mein arme Küchen und mein Haus. Ja, daar prakkiseerden ze over. Maar ze zaten niet te breien of te kaarten. Helemaal niet. 
IV:	Hoe keek u tegen die mensen aan, toen?
KH:	Ja, we hadden er niks mee, met die burgers niet. Er waren wel enkele mensen bij, die hebben wel contact gehad met deze en gene burger, maar ik heb het nooit gehad. Nee. Maar ik heb in totaal acht bombardementen meegemaakt. 
IV:	Hoe gaat zo’n bombardement dan? Hoelang duurt dat en hoe hard hoor je dat?
KH:	Nou, dat begint met vooralarm. Dat zijn dan bepaalde stoten op zo’n sirene. 

KH:	Dat gaat nogal lang. En dat is vooralarm. En dan krijg je aanvalsalarm. En dan duurt dat korter. Maar daar kan soms maar een hele kleine tussenpoos in zitten, tussen die vooralarm en die grote alarm. Dus want zo is mij een keer overkomen, was ik eigenlijk te laat om in zo’n schuilkelder te komen. Het is me wel gelukt maar in de haast heb ik me tegen mijn enkel aangetrapt. En dat was in december. En in januari, of in juli 45 liep ik met diezelfde zweren nog bij mijn huisarts. Toen was het nog niet dicht. 
IV:	Maar dan, dan komt dus dat aanvalsalarm. En dan…
KH:	En dan zorg je dat je dus in een schuilkelder kwam, hè. En er waren allemaal mijnen en oude mijnen. 

KH:	Nou, dan had je een berg grond op je, zo hoog als de Martinitoren. En als je daar heel ver in op ging, dan kwam je kletsnat van het grondwater er weer uit. Ergens was het levensgevaarlijk want het had maar één ingang. 
IV:	Ja.
KH:	Maar we moesten wat.
IV:	Hoorden jullie dan ook het geraas van de vliegtuigen en die…
KH:	Oh ja, ja, ja, ja, ja.
IV:	Ondanks die diepte?
KH:	En de laatste die heb ik meegemaakt in de maand maart. En toen werd er een aanval gedaan op de fabriek. En toen hebben ze ook met luchtmijnen gewerkt. En op die rangeerplaats, daar stonden ook allemaal lege wagons, waar dat bruinkool dan aangevoerd werd. En toen is één van die wagons, die is als een veertje opgetild, en dan moet je nagaan, die wagon, die was zo leeg zeker al wel tien ton. 

KH:	Die is als een veertje opgetild en die stond op een zolder zo hoog. Maar toen hebben ze ook met luchtmijnen gewerkt. Maar toen zat ik met iemand van de stad Groningen, Sjors Houwen [spelling?] zat ik in een stropakbult midden in het veld. Niet wetende, rechts van ons, een paar honderd meter, daar had je zogenaamde FlaK. En dat was luchtdoelafweergeschut. En daar hebben ze het ook op gemunt. Dat was die bombardement, die was na een goed uur was dat afgelopen. En het begon altijd met lichtkogels. Daar begon het… er waren altijd jagers bij. Zogenaamde jagers, en die gooiden de lichtkogels uit. En als die half uit waren dan kwam het bombardement. Dus en toen is dat ook gebeurd.

KH:	En het bombardement was afgelopen. Toen zegt die Sjors Houwen: Kor, zegt hij, wij moeten naar het kamp, want dat hele kamp dat staat in brand bij ons. Ik zei: jongen, ik zeg: wacht nog eventjes. Ze kunnen misschien nog wel weer terugkomen. Maar hij wou niet wachten. Hij weg.
IV:	Hoe kwam het dan dat u daar in dat veld zat? Dat u niet in dat kamp was?
KH:	Omdat ik het niet vertrouwde. In ons kamp daar waren schuilkeldertjes met zo’n laagje grond. Nou, daar ging gewoon een mortier er al door. Dus dat vertrouwde ik niet. Dus en toen uit die stropakbult. En dus, hij rende maar weg. En hij kwam gelijk weer terug. Hij zegt: Kor, zegt hij, moet je eens even kijken. Nou, ik met hem mee. En je kunt het geloven of niet, vijfentwintig meter van ons vandaan vier gaten zo groot als een boerenschuur. En toch hebben wij van die bom die daar gevallen is, niks vernomen. 

KH:	Ook geen luchtdruk, ook geen scherm. We hebben daar schijnbaar te dicht op gezeten, want de luchtdruk die is als het ware als een paraplu over ons heen gekomen. Ons is toen niks overkomen. Maar, nou, we zijn dus teruggegaan naar het kamp en daar was dus alles toch nog goed. Er waren geen bommen op gevallen. Beetje drinken hoor, bij die oude baas werkte, toen zei hij in november een keer tegen mij: Kor, zegt hij. Of Karl, noemde hij mij. Karl, als het Weihnachten ist, kommst du bei mich zu essen. Dat is ook gebeurd. Ik weet nóg wat ik heb gehad. Dat was surrogaatkoffie met Weihnachtskoek. 

KH:	En ’s middags waren het geschilde aardappels, rode kool en als toetje pompoenenpap. En het eten was op en ’s middags tegen een uur of drie we kregen weer surrogaatkoffie, we kregen nog eens weer Weihnachtskuchen en tegen vijf uur zijn we weer vertrokken. We hebben hem vriendelijk bedankt. Want was nog iemand meer bij.
IV:	Dat was bij hem thuis. 
KH:	Dat was gewoon bij hem thuis. Ja.
IV:	Dat was heel bijzonder, denk ik.
KH:	Ja, dat was heel bijzonder.
IV:	Ja.
KH:	Hij had ook twee kinderen. En ik weet nog, we zijn aan het mens-erger-je-nieten geweest. Maar Duitsland heeft gewonnen. (lacht) Wij hebben niet gewonnen. Nee, Duitsland had toch gewonnen. Ja. Dus en we zijn daar vertrokken. Maar we hadden alweer honger. En toen zijn we zogenaamd op de biets gegaan. 

KH:	Kwamen we bij een hele grote herenboer. En…
IV:	Want was u daar zeg maar in vrijheid naartoe gelopen? 
KH:	Ja, o ja, dat moet ik nog even vertellen. We waren… Ik ging eerst, en heel veel jongens, allemaal, die gingen onder bewaking naar die fabriek. Maar later zijn er mensen vrijgekomen. Dat wil zeggen, ze moesten wel naar die fabriek. Maar zonder bewaking. En daar was ik ook bij. En die mochten ook het kamp uit wanneer ze maar wilden. Dat ging niet onder bewaking. Dan had je de volledige vrijheid. En dat heb ik ook getroffen.
IV:	Dat was een soort vertrouwenspositie, die u… een soort privilege. ..?
KH:	Ja, dat denk ik wel, van hun.
IV:	Kwam het wel eens in u op om dan te vluchten?
KH:	Ja, er zijn wel gevlucht bij ons. Ja.
IV:	En hoe, wat… lukte dat?
KH:	Die zijn gepakt en weer teruggekomen. 

KH:	Nou, je wilt niet weten hoe ze eruit zagen. 
IV:	Dus het kwam niet in u op om dat te doen. 
KH:	Nee hoor. Oh nee. In de beginfase toen we daar waren wel. Want omdat daar een hele grote rangeerplaats was met al die wagons. En dan had je zo’n vierkantje. En daar zat gaas voor met een papier. En daar stond op van: Leer. Nou, wij hebben in de beginfase, omdat wij geen Duits konden, vaak gedacht: Oh, dat is Leer, vlakbij Nieuweschans. Maar nee, leer was leeg. Dat was het. Nee, het is maar goed dat we daar niet ingesprongen bennen. Nee. 
IV:	(lacht) Nee.
KH:	Maar, die oude Strehlow [spelling?], zo heette die man, ik zou hem nou nog kennen uit tienduizend mensen. Maar hij had een hele grote moedervlek op zijn wang. Dus daar zou ik hem zo uit kunnen halen. 

KH:	Maar die zei toen in april, begin april: Karl, zegt hij, als de Amerikanen kwamen dan zou het vijf minuten achter elkaar alarm geven. Dat gebeurde anders nooit, dat was met twee minuten, dan was dat gebeurd. Maar toen zou dat vijf minuten duren. En op een zekere dag, ik kon niet meer werken. Ik had zo’n last van mijn enkel. Kon geen stap verzetten zowat. Maar het gonsde die dag van geruchten. De Amerikanen die waren hier en ze waren daar en ze waren maar vijftig kilometer meer van ons af. En toen dacht ik: Kor, ga maar naar de keuken en haal je warme eten al vast maar op. Dan heb je dat gehad. Dus en met veel moeite heb ik dat gedaan. 

KH:	En toen tegen vier uur, nou, dat was al ongehoord, want dat was anders altijd tussen vijf en zes, dat de mensen die toch nog onder bewaking naar de fabriek gingen, die kwamen oh, grote wonder, zingend thuis. Nou, dat gebeurde nooit meer. Ja, je was zo moe, je had geen zin aan zingen natuurlijk. En ’s avonds om zeven uur alarm. Vijf minuten. Nou, dat was wat voor ons, hè. En even later, nou, misschien twee kilometer van ons af, twee Amerikaanse motoren en zwaarbewapend. Ze zijn van de motor afgestapt, zijn even in de rondte gekeken, zijn weer op de motor gestapt en zijn weer teruggegaan. 

KH:	Maar die aankomende nacht heb ik dat niet vertrouwd en ik ben met vier dorpsgenoten, nee, drie dorpsgenoten en een uit Uithuizermeeden zijn we teruggegaan naar die oude mijnen en daar hebben we de nacht doorgebracht. Toen, die morgen zijn we toch teruggegaan naar onze kamp. Toen kwamen mensen voorbij uit Beverwijk. En die hebben we gevraagd: hoe lijkt dat in het kamp? Nou, alles rustig. Maar die jongens, die waren al om vijf uur uit het kamp vertrokken. Maar om zes uur, toen waren er Duitse Hilfpolizei en die hebben de achtergebleven jongens in colonne gezet en van die fabriek weg. En mits komen wij daar ook binnen in dat kamp. En dat was gelijk: auch mit. En wij in colonne. 

KH:	Nou, toen zouden we in een dorp Espenheim, daar zouden we eten krijgen, wat niet gebeurde. En we kwamen dus al verder van die fabriek af. Maar die Hilfpolizei, ja, dat waren allemaal ouwe taaies. Die waren er zo zat van en die lieten ons gaan. Met een zegje erbij: niet naar de fabriek. Nou, daar hadden we ook echt geen lust in, om weer naar de fabriek te gaan. En we waren dus toen op dat moment vijf man. En toen hebben we tegen elkaar gezegd: jongens, we gaan uit elkaar want als we naar een landbouwer of gewoon naar een burger gaan en we vragen om een hap eten dan krijg je met drie personen meer als met vijf. Dus dat is ook gebeurd. We zijn uit elkaar gegaan. En een half uur later, wij zijn bij een landbouwer terechtgekomen. 

KH:	Waren ook gewonde Duitse soldaten. En… maar die deden ons niks. Dat waren gewone soldaten, dat waren geen SS-mannen of iets dergelijks. En wij hebben daar ook nog een hap gegeten. En we zitten daar even buiten. Komen die andere twee jongens daar ook aan. Nou, toen hebben we dus gezegd: nou blijven we bij elkaar. Nou, die nacht waren we nog steeds niet bevrijd, wouden we in een dal slapen, waar dus geen wind was, ook in een stropakbult. Maar dat kon niet. Daar was de Hitlerjugend. Gewapend met Panzerfausten . En daar was geen sprake van dat wij daar konden slapen. Wij konden aan de weg slapen. Dat is ook gebeurd. En die morgen daarop was een van onze jongens, die had griepverschijnselen. 

KH:	Die was lang niet lekker. We zijn ook maar twee kilometer verder gegaan. Lopend steeds. Kwamen we bij een hele grote herenboer en daar waren Russen en mensen uit de Oekraïne en die deden anders niks als aardappels eten. Nou, wij hebben dat ook maar gedaan. Gepofte aardappels, gekookte aardappels, gekookt in schil. Hele dag hebben we daar aardappels gegeten.
IV:	Omdat er zoveel voorhanden was daar? 
KH:	Ja, er was zoveel voorhanden. Het was een hele grote herenboer, was dat. En tegen zo’n uur of vier, we staan buiten even met een Duitser te praten. En die vraagt ons zo, waar of wij gewerkt hadden, en waar wij gewoond hadden.

KH:	We zeiden: in Peres. En we hebben in die bruinkoolfabriek gewerkt. En hij hoorde ons even aan, hij loopt weg en binnen de kortste keren twee OT-mensen, organisatie Todt. Die zeiden tegen ons, als we met vijf minuten niet weg waren, dan schoot hij ons weg. Nou, wij wilden dus wel weg. Toen zijn we vertrokken naar een dorpje Otterwisch. Daar hebben we net als Jezus geslapen in een schapenstal. De morgen daarop… We hadden ook een klein beetje meel gekregen van de Groninger met wat levertraan.
IV:	Van welke Groninger?
KH:	Uit Winsum. 
IV:	Een medegevangene.
KH:	Ja, een medegevangene. Die had een pakket thuisgekregen daar kregen we dus een beetje meel van en ook een beetje levertraan. 

KH:	Nou, we hebben een mooi tijdje in dat bos geweest. En we hebben daar pannenkoeken gebakken in levertraan. En u wilt niet weten hoe lekker. Echt, het smaakt ons tot de tenen aan toe. Zo heerlijk. Maar terwijl we daar zaten, kwamen er acht van die T-vliegers [uitgesproken als “tie-vliegers”], van die Amerikaanse jagers… en die schoten ook op alles wat bewoog. Nou, we zijn weer gevlucht naar die schapenstal. En weer de nacht doorgebracht. En de andere dag ’s morgens (wordt emotioneel) om tien uur Amerikanen in grote Shermantanks en wij waren vrij. 

KH:	Dat kan je je niet voorstellen. Wat dat is, als je een jaar zo geleefd hebt. En je wordt dan bevrijd door de Amerikanen. Het was groot feest onder elkaar.  Ja, ik jank nou even.
IV:	Dat mag hoor.
KH:	Maar toen hebben we ook gejankt. Echt waar. Dus we waren vrij. En wat de Duitsers altijd gedaan hebben met een grote parade op de pleinen in Berlijn, dat de bevolking dozen wijn en sigaretten en sigaren in de tanks gooiden, dat gebeurde nou bij de Amerikanen. Maar dat wijn dat zakte naar beneden. En de sigaretten en de sigaren die werden op straat gegooid. Daar hadden ze geen belang bij.

KH:	Dus ik mag wel zeggen, de Amerikanen hebben mij het roken geleerd. Nou, de dag daarop, toen werd er een hele grote slagerij geplunderd. Ik was daar ook, maar ik was niet bij machte om een stukje spek los te krijgen. Want er waren horde, horde mensen op dat vlees. Russen en Oekraïeners en Fransozen en Belgen... En ik als de donder weer terug naar die schapenstal. En ik zei tegen mijn kameraden, ik zei: jongens, daar wordt een slagerij geplunderd. En zij hadden gezonde voeten, ik dus niet. Maar zij hebben dus anders niks meer gekregen als een stuk zwoerd. En daar hebben we erwtensoep van gekookt, de dag daarop. Nou, die dag, toen dacht ik: dit is het laatste. Nou ga ik dood. 

IV:	Ja?
KH:	Wat heb ik beroerd geweest van die erwtensoep. Dat was veel en veel te vet voor onze lichamen. 
IV:	Kon u niet meer aan.
KH:	Dat konden we niet meer aan. Nee. Want mijn broer, die is in Hannover geweest en die is het ook overkomen. 
IV:	Volgens mij zijn er de eerste dag van de bevrijding heel veel mensen ziek geweest, ja. Ja.
KH:	Ja. Nou, wij waren dat dus ook hoor.
IV:	Ja.
KH:	 Ik denk: Mens, ik ga dood. Maar goed, we waren dus bevrijd. En… ja, ze hadden ons met de trein gebracht. En hoe weer terug?
IV:	Wist u waar u was eigenlijk? Waar u in Duitsland was? Wist u hoever het nog was naar Nederland toen?
KH:	Nee, dat wisten we eigenlijk niet.
IV:	Nee.
KH:	Maar goed, toen we dus vrij waren, wij hebben dus gezegd: ja, hoe komen wij weer thuis?

KH:	En op wat voor manier weet ik niet meer, maar we kregen een kaart in handen en die ging tot Hannover. Dus dat was al een pluspunt voor ons. Maar toen zeiden twee jongens, twee kameraden: ze hebben fietsen gevorderd bij ons, en dat doen we nou bij jullie. Bij hun. Nou, dat is ook gebeurd. Binnen de kortste keren kwamen ze eraan met drie fietsen. Dat was nog niet genoeg. Er moesten nog twee fietsen bijkomen, want wij waren met vijf personen. Nou, dat is ook gebeurd. Nou, de dag daarop hoorden wij dus dat Leipzig gevallen was. Toen hebben we gezegd: nou. Nou gaan we op de fiets. En nou gaan we huiswaarts. Nou, dat is dus ook gebeurd. Maar we konden bij een gewone burger met vijf personen dus nooit slapen. Dat was dus altijd bij boeren. 

KH:	Die eerste keer ook. Maar de morgen daarop Hofman zijn fiets kwijt. Gestolen door een dronken Amerikaan. Dus hoe moest dat? Nou, dan de een maar een eind lopen en dan de andere maar een eind lopen. En ik was aan de beurt op de Autobahn van Leipzig, of, ja, van Leipzig naar Halle. En daar stond op die Autobahn een Amerikaan, zwaarbewapend. Met een SS-man, platpet, handen in de nek. Lag ook een fiets. En in een stuk groen land, daar kwamen ook nog twee Amerikanen, zwaarbewapend. Ook met twee SS-mannen. Maar ik zeg tegen die Amerikaan, en ik kon maar een hap en snap Amerika… of Engels, want mijn vader, die is in de vorige oorlog 14-15 in Amerika geweest. 

KH:	Die is weer teruggekomen omdat zijn ouders het strontarm hadden. En mijn vader die was heel oppassend. Die is op de smeekbeden van zijn ouders weer teruggekomen. Dus die kon dus een hap en snap Engels. En ik zeg tegen die Amerikaan: I am Dutchman. Ik zei: to home. Ik zei: ..? Ik zei: bicycle. Okay, zei hij. Nou, en ik had weer een fiets. 
IV:	Ja, want u had last van uw enkel immers. 
KH:	Ja. Maar in ieders geval, ik had een fiets. In de eigenste nacht overnachten bij een landbouwer. Andere dag ‘s morgens mijn fiets weer weg. Nou, dus, dat was van hetzelfde laken een pak. Maar daar zijn we mee opgehouden. Toen ben ik bij mijn beste kameraad zeker meer als vijfhonderd kilometer achterop de bagagedrager richting Nieuweschans. 

KH:	En we zijn, vlakbij Oldenburg konden we niet verder. En toen moesten we de Amerikanen meehelpen om boomstammen van de weg af te halen. Want dat hadden ze allemaal boomstammen. En ook pantserversperrings met allemaal dennenbomen met zandzakken ertussen. Die moesten we meehelpen.
IV:	Hoelang was u toen al onderweg?
KH:	Toen waren we zeker zestien dagen onderweg. Wij zijn in totaal achttien dagen, hebben we erover gedaan. Maar nou, we konden toen niks. Dat zagen die Amerikanen ook al heel gauw. En die hebben toen de Volkssturm, ja, je had ze in verschillende afdelings, hè. 

KH:	Van die Jugend tot aan die Volkssturm. En dat waren de vijfenzestigplussers. Nou, en die kwamen eraan. Maar dan was er één Duitser, die zei tegen die Amerikaan… en ik had voor die tijd, moet ik nog even vertellen, wij hebben daar in Otterwisch ook een zaak geplunderd. En daar hebben we een hele baal stof, zo groot in omvang en wel zo lang, hebben we daar ook gestolen, geplunderd. En bij iemand achterop de bagagedrager. Moet je nagaan. Goed zeshonderd kilometer met zo’n rol. Dus we komen bij die pantserversperring. En ik stap af bij mijn vriend en ik ga daar op die Pantserversperring staan. En ik zeg zo tegen die jongens, ik zeg: je kunt ook beter links met die hele pak stof achterop, als die kant, want die kant zitten veel meer takken.

KH:	Dus de jongens zijn links gegaan. Maar ook de rechterkant, toen de Amerikanen daar ook mee bezig waren, toen zegt er een Duitse burger tegen die Amerikaan: Koek me nou ‘s. Een landmien. Nou, daar hebben we zo’n eindje af gestaan met ons voorwiel. En dat was zo vilein opgesteld. Het slaghoedje dat kwam ongeveer zo’n eindje boven de grond. Hadden ze verbonden met een stuk ijzerdraad aan een zware tak. Dus raakte je de slagpen niet indirect, je raakte de draad wel, druk op de slagpen en we waren er alle vijf niet meer geweest. Zal ik nog weer op die pantserversperring staan. Pakt die Amerikaan me bij de schouder en die wijst me op de naden van die pantserversperring, van die bomen.

KH:	Zogezegd: daar kan ook nog wat tussen zitten. Nou, we waren toen al dichtbij Nieuweschans. Ik weet eigenlijk niet meer hoe dat dorpje heet. Maar het maakt ook niks uit. We werden halt geroepen door een Canadees. Ik zeg tegen die vier jongens, ik zeg: doorfietsen. Zeg: straks nog weer een fiets weg. Maar het hielp geen lievemoederen aan. We moesten van de fiets af. Hij pakte mij bij de hand, een eind het zandpad op. En wat lag daar? Een fiets. En ik kreeg die fiets van hem. Weken later na de bevrijding zit ik bij de kapper in Middelstum. Zit er een bakkerszoon en die zegt tegen mij: Kor, zegt hij. 

KH:	Weet jij wel dat je van een neef van mij een fiets hebt gehad? Ik zei: ik weet dat ik van een Canadees een fiets gehad heb. Maar dat dat een neef van jou was, dat wist ik niet. Want dat was inderdaad een neef van een bakker Werkman. Zo kan het lopen. Maar nou nog het eind. Mijn moeder die droomde van 6 op 7 mei dat er iemand bij haar kwam te zeggen dat ik in Heerenveen zat. Nou klopt dat niet. Wij zijn dus thuisgekomen via Nieuweschans, Scheemda, Schiltwolde, Ten Boer. Heb tussen Schiltwolde en Ten Boer was allemaal nog water. Want de moffen, die hadden in het laatste oorlogsjaar de sluizen opengezet in Delfzijl. (neemt een slok water) 

KH:	Dus wij wisten nergens van. Maar wij fietsten dus door dat water. En we hebben die jongen van die baal stof, nou,  ettelijke keren gezegd van: Blijf doorfietsen, want anders dan was dat, ja, niet mooi meer geweest. Die stof, natuurlijk. Maar hij heeft dat op de been gehouden. Maar ik kreeg toen geeuwhonger.
IV:	Wat kreeg u?
KH:	Geeuwhonger. Dat is de hongerklop. Met wielrennen. Hongerklop, zeggen we ook wel. Maar wij zeggen ook wel geeuwhonger. (hoest) Sorry hoor. Ik zeg tegen die jongens die bij me waren, ik zeg: ik heb een oom in Ten Boer wonen. 

KH:	Ik zeg: daar wil ik eigenlijk even naartoe en om te vragen of die een stukje brood voor mij hebben. En… nou kunnen jullie twee dingen doen. Jullie kunnen meegaan, maar je kunt ook naar huis fietsen. Maar één ding: mijn ouders niet waarschuwen. Dat doe ik zelf. En terwijl ik dus in Ten Boer een broodje zit te eten bij mijn oom en tante, komen de jongens, mijn kameraden dus, vanaf Stedum, want we hadden in Nieuweschans iemand getroffen uit Holland en die had familie in Stedum. En die vroeg ons, of we even naar zijn oom en tante wouden gaan, dat hij heelhuids in Nederland was aangekomen. Nou, dat was ook een kleine moeite voor ons om even over Stedum te fietsen. Dus dat hebben die jongens ook gedaan.

KH:	Maar terwijl dat gebeurd is en zij richting Middelstum gaan, komen ze de persoon voorbij, dat was een Gerardus van Alteren. En die vraagt heel onschuldig: Komen er nog meer jongens thuis? Ja, zeggen mij vrienden. Kor Hofman, die zit in Ten Boer. Die kan alle momenten thuiskomen. Gerardus van Alteren, die mijn moeder dus in haar droom gewaarschuwd had dat ik in Heerenveen zat, draait zijn fiets om, gaat naar mijn moeder en zegt dat ik in Ten Boer zit, dat ik alle momenten thuis kan zijn. Ik ben dus ook thuis gekomen. En de eerste, dat was mijn broer, jongere broer. Schreien. En ik was keihard geworden in dat jaar. Ik zei: niet schreien, we hebben vandaag feest. 

KH:	En toen kwam mijn enigste zus. Ook schreien. Ik zei: meid, niet schreien, we hebben vandaag feest. (wordt emotioneel) En toen kwam mijn moeder. En die was niet meer te houden. En dat was mijn thuiskomst. Ik ben nou 83, maar ik vergeet het nooit weer. Vergeet het nooit weer. 
IV:	Dat is ook nogal een verhaal.
KH:	Dit was eigenlijk mijn verhaal. 
IV:	Nou.
KH:	Ja. Zeventien jaar nooit geen vakantie gehad. En dan ga je een jaar op verplicht vakantie. 
IV:	Nou.
KH:	En hoe. En hoe.

