TA:	Kunt u even vertellen wie u bent, waar u geboren bent? 
JS:	Oké. Ik ben Joop Snep. Ik ben in 1921 in Bonn geboren. Ik ben katholiek gedoopt en opgevoed en heb tot 1930 in Bonn gewoond en heb mede daardoor ook de groei van het nazisme als kind meegemaakt. Bijvoorbeeld een hele diepe herinnering: ‘s zaterdagavond als we in bad zaten werden we bij de vensterbank op een tafel gezet dat we net naar buiten konden kijken, want iedere week was het raak, dat aan de ene kant het Rode Front en aan de andere kant SA, want iedere week was het knokken en vechtpartijen. Dat was in die tijd, al die demonstraties. Wij woonden in die tijd in het hartje van Bonn. Ook één van de diepe herinneringen, omdat er zo vaak, nu ook, over integratie en dergelijke wordt gepraat: het Rijnland was toen nog bezet door de Fransen. En op school, mijn vader en moeder beslist niet, maar op school werd dan gezegd: het waren meestal zwarten, Algerijnen of van dat vreemdelingenlegioen, dat weet ik natuurlijk niet precies, maar dan werd er tegen ons gezegd over de bezetters, de Fransen: als je een zwarte soldaat ziet moet je maar aan de overkant gaan lopen. Dat werd je op school werd je dat… want dat was toen, toen was het tussen Duitsland en Frankrijk diepe haat, na die Eerste Wereldoorlog. 
TA:	Wat voor invloed had dat op u om in Bonn op te groeien met dat opkomend…
JS:	Nou, net wat ik zeg, mijn vader en moeder waren heel principieel katholiek en mijn vader heeft het allemaal voorzien, want in 1930… hij had een meubelfabriek daar, zodoende dat ik daar woonde, Hollandse ouders dus, niet te vergeten hoewel m’n moeder van huis uit een Duitse was maar door haar huwelijk was ze natuurlijk ook Hollandse. En in 1930 zag mijn vader dat groeien en zei: ‘Ik blijf hier niet langer want ik wil dat niet meemaken als Hollander,’ en toen heeft ‘ie de fabriek verkocht en toen zijn we naar Berlijn verhuisd. Dus dat was kenmerkend dat ‘ie dat goed doorzien heeft want er waren een boel mensen, en ergens begrijp je daardoor ook wel dat er veelvuldig, in het begin vooral, Duitsers bepaalde sympathieën hadden omdat ze niet doorhadden wat een valse hoop het allemaal was. Maar ik herhaal: m’n vader heeft dat echt goed gezien, die wilde daar niet langer blijven. 

TA:	Maar als kind had je daar wel mee concreet mee te maken? Als je over straat liep, of de vriendjes? 
JS:	Nou, ik persoonlijk niet, want ik was als kind gewoon een Duits kind zeg maar in de ogen van de rest van de mensen, want ik was daar geboren en getogen. Ze wisten niet eens dat ik een Hollander was, de andere kinderen. Maar ik herhaal: m’n vader heeft dat goed doorzien, en we zijn dus naar Amsterdam getrokken. Dat was dus m’n twee broers, m’n zuster, mijn oudste zuster was al getrouwd met een vroegere knecht van m’n vader maar die woonde al in Amsterdam. Alleen m’n oudste broer is toen achtergebleven in Bonn, die is toen zelfs op een gegeven moment voorzitter van de Hollanders in het Rijnland. Want die was net getrouwd en die had een hele goede baan als procuratiehouder bij ik meen Osram ofzo, dus ja, die is daar gebleven en is vrij jong gestorven, die is 1937 overleden, 28 jaar oud. Nu zouden ze dialyse toepassen maar hij is toen aan niervergiftiging overleden. Twee zoons, de oudste zoon die leeft nog, die is tien jaar jonger dan ik, die is 75, daar heb ik nog steeds goed contact mee. Die woont nog daar ergens buiten in een bungalow. 
TA:	Toen kwam u terug naar Nederland.
JS:	Ik was nog nooit in Nederland geweest.
TA:	Of ja, toen kwam u naar Nederland inderdaad, hoe was dat voor u? 
JS:	Nou kijk, het was natuurlijk zo, vooral jonge mensen kunnen dat bijna niet vatten, in die tijd, zoals je nu radio, televisie hebt, alles hoor je, zie je onmiddellijk. Maar toen zag je misschien eens in de 14 dagen zo’n stukje over Duitsland. Voor de rest had de Hollander helemaal geen interesse in dat hele Duitse gebeuren. Dat was maar zeer gering. Dat begon een beetje toen de NSB tijd kwam, maar ja, ik was toen nog een schooljongen, dus kijk, dat ik toevallig heel nadrukkelijk die vechtpartijen gezien heb en zo, dat is natuurlijk vrij logisch. Maar voor de rest, toen ik eenmaal in Amsterdam was, toen ja… Maar, wij volgden, mijn vader vooral, volgden natuurlijk in Duitsland, die zaak veel meer dan de doorsnee Nederlander. Toen ging het meubelbedrijf naar… Zal ik maar meteen doorgaan met het zelf te vertellen? 

TA:	Ja, vertelt u maar.
JS:	Het was dus zo dat mijn vader hier een meubelbedrijf had. Dat waren de supercrisisjaren, ’31, ’32, ’33. Dus het ging niet zo geweldig. Toen begonnen die eerste busreizen. Busreisje naar de Rijn. Dat is bekend hè, van de liedjes ook. Een weekendje Luxemburg, een weekendje Parijs. Mijn vader, doordat hij als jongen het Duitse woord ‘Adwanderbursen’ (?) heel Europa had bereisd, kende hij overal de weg. Toen is hij in die jaren, ’33, ’34, als reisleider gaan werken voor Lindberg touringcars. En toen als reisleider kwam hij heel veel in Duitsland, vooral tijdens de reisjes naar de Rijn had hij soms drie of vier bussen tegelijk vol en was hij de reisleider. Want het was zo: niet iedereen hoefde een pas te hebben, want nu lijkt dat een paar gulden maar dat was toen heel belangrijk, dus om nou de kosten voor een pas uit te sparen, werden er collectief passen uitgegeven. Er was een formulier waar 40 mensen op konden, die werden allemaal ingevuld en alleen m’n vader met z’n pas als reisleider was verantwoordelijk. Dat hield in dat hij én van jongs af aan, hij kwam uit Westervoort dus dat is aan de Duitse grens, dus hij sprak eigenlijk beter Duits dan Hollands, dat als ‘ie dan aan de grens kwam met een gezelschap, die douaniers, dat waren toen nog niet echt fanatieke SS-mensen, dat waren gewoon ambtenaren. En omdat hij iedere week aan die grens kwam was het van: ‘Ooh, Herr Snep, du sind wieder da! Weiter fahren.’ Dat werd amper gecontroleerd. Daardoor ontstond het volgende beeld: als hij naar het Rijnland, of het Zwarte Woud, of Harz (?), overal gingen die reizen naartoe, als hij daar was, maar vooral als ze in Königwinter of zo waren, dan ging mijn vader naar z’n oude vrienden. Want ’s avond laat je je reiscliënten vrij. Die gaan ’s avonds hun eigen gang. Dus dan ging hij ’s avonds bij oude vrienden op bezoek veelvuldig, leveranciers vooral uit die tijd. Hij nam fournituren natuurlijk af en hout en lijm en dat waren veelvuldig Joodse zaken. Die kende hij nog van de tijd dat hij in Duitsland had geleefd. Dat waren vrienden van hem en dan ging hij die opzoeken. Nou, dat ging vooral bij Joodse vrienden goed. En wat gebeurde er toen, toen in ’36 of ’37 die programs begonnen, dat dus die Duitsers – ik wou het woord moffen bijna weer gebruiken maar dat doe ik maar niet meer – maar de Duitsers die dus hier de boel bezet hadden, die… Nee, toen nog niet bezet, toen ze nog in Duitsland zaten, die Joodse mensen mochten niets meer, en toen vooral na die Kristalnacht en ook eerder al, toen zeiden die Joodse vriendjes tegen mijn vader: ‘God, wat moeten we?’ Want ze wilden weg. Maar ze mochten niet, ze konden hun geld niet krijgen. Toen was het zo veelvuldig dat ze aan m’n vader vroegen, die was heel joviaal en voor iedereen was ‘ie Oom Peter, of hij geen raad wist voor ze. Nou ja, toen zijn ze in het vervolg het volgende gaan doen: m’n vader ging daar naartoe met een collectieve pas, zoals dat dan heette, maar dan stonden er soms maar 36 of 37 op, want hij werd toch niet gecontroleerd. En dan kwam ‘ie terug met 40 mensen. Had ‘ie drie Joodse mensen, toen al, dus vanaf ’37, smokkelde ‘ie naar Nederland, en dan gebruikte hij hun geld daar, en dan betaalde hij hier de restaurants en de hotels mee en dat gaf ‘ie in Nederland terug. Dus er zijn er de nodige doorgereisd naar Amerika, toen ze hun geld hier in Amsterdam kregen en er zijn er ook weer een heleboel, of een heleboel, een aantal, ik moet ook weer niet overdrijven qua aantal want dat kon natuurlijk niet, maar een aantal zijn gewoon in Amsterdam gebleven. En nou ja, dat was voor de oorlog, maar in ’40 was dat radicaal afgelopen. Geen reizen meer. 
TA:	Maar wist u als kind al dat je vader dat deed? 
JS:	Ja. Dat was in de jaren ’37, ’38, dus toen Nederland, of toen Hitler ons nog beloofde dat hij ons met rust zou laten. Maar goed, de mensen die hier zijn blijven leven, die Joodse mensen. Maar toen werd het, en het eerste jaar ging nog wel hoor, ’41 tot begin ’42 was geen pretje natuurlijk, maar toen was het nog houdbaar. Maar ja, toen begon de ellende die de Joden eerder in Duitsland hadden meegemaakt, die begon hier. Ze werden uit hun huizen gesleept, ik heb ze hier in de buurt zelfs, heb ik ze zelfs uit de huizen zien slepen. Want ik stond bijvoorbeeld, dat weet ik me heel goed te herinneren, op de Nieuwe Herengracht, daar was een firma waar wij kasten voor maakten, en met twee bakfietsen stonden we aan het begin van de Nieuwe Herengracht, en dan werden we tegengehouden want er was razzia, en toen zagen wij zelf de Krune Polizei (?) de mensen uit de huizen slepen en over de straten en in vrachtwagens kwakken zeg maar en afgevoerd worden, dat heb ik dus zelf met eigen ogen gezien. 

TA:	Wat dacht u toen? 
JS:	Ja, ik was natuurlijk al een felle nazi tegenstander al. Nogal logisch, omdat ik die groei van m’n vader mee had gekregen natuurlijk hè. Maar ik was niet… Ik was heel actief in sport, ik heb jarenlang in de top geturnd en handbal gespeeld in het Amsterdamse elftal. Maar dat deed ik dus toen al voor de oorlog en in het begin van de oorlog en dat heb ik tot ’42 gedaan. Dat wou ik net vertellen, dus toen het beroerder werd, dus dat ze die Joodse mensen die dingen gingen aandoen, toen kwamen diezelfde mensen bij mijn vader van: ‘Ooh, Peter, weet u geen raad voor ons?’ Toen heeft mijn vader zelf via België en Frankrijk een reis naar Zwitserland gemaakt waar ‘ie allemaal z’n relaties aansprak en optrommelde en een hele organisatie opgebouwd heeft en zodoende kon mijn vader toen Joodse mensen naar Zwitserland helpen. Maar daar kreeg ‘ie het op een gegeven moment eigenlijk veel te druk mee, want hij moest voor alles zorgen. Om een voorbeeld te geven: een week of 14 dagen voordat ze weg konden, want dat kon maar met groepjes van 1 of 2 tegelijk natuurlijk, moesten die mensen eerst bezocht worden want er moesten valse papieren gemaakt worden, gewoon met hun foto en hun gegevens, en dat ging ik dan… want ze mochten na zevenen ’s  avonds niet meer op straat, toen ging ik ’s avonds, want toen zei m’n vader op een gegeven moment: ‘Wil je me helpen?’ Want ik was gewoon als meubelmaker aan het werk. En dan ging ik ’s avonds dat, vooral veel in  wat dan toen het Nieuwe Zuid was, Beethovenstraat en Churchilllaan, vroeger heette dat allemaal anders, dan ging ik daar veelvuldig bij die Joden naartoe. Dan zaten ze veelvuldig met hele groepen bij elkaar. En dan nam ik hun gegevens mee en alles bij mekaar moest ik ook erg voorzichtig zijn want zelfs onze koningin heeft duidelijk gezegd: ‘Denk erom dat je nooit papieren in gevaar brengt en geen namen en geen foto’s en dergelijke.’ Dus dat hield ook al een bepaald gevaar in. Daar zorgde ik dus voor en op een gegeven moment ging ik zelfs de mensen naar de grens brengen. Met de trein, gewoon naar de grens. Dan hadden ze dus geen ster meer op, dan hadden ze gewoon papieren met een andere naam en alles. En wel had ik vaak bijvoorbeeld, soms had ik broekzakken vol met doosjes met juwelen want ze hadden van alles en nog wat opgespaard. En aan de grens, op  iets van 100-200 meter van de grens af had een boer die op de grens woonde, twee boeren met hun zuster in die boerderij hadden een cafeetje een paar 100 meter voor de grens. Daar gingen we dan ’s middags naartoe en ’s avonds één voor één gingen ze naar die boerderij, want die stond precies op de grens. Aan de Hollandse kant gingen ze erin en de volgende ochtend gingen ze aan de Belgische kant er uit. Daar werden ze opgehaald door, die ik niet heb gezien, nooit heb gehoord want je mocht niets van elkaar weten, want nu wordt er gevraagd van dat en dat, weet je dat niet meer? Nee, maar dat was juist waar we uitdrukkelijk voor gewaarschuwd werden: niemand mocht iets van iemand weten. M’n vader wist bij wijze van spreke niet wat ik deed en ik wist niet wat m’n vader deed. Van elkaar wisten we natuurlijk wel waarom het ging, maar precies in detail van dan ben jij daar en dan ben jij daar, wisten we met opzet niet. Om zo weinig mogelijk gevaar te lopen. Dat is in zoverre goed gegaan. Niet lang, want wat was er nou: er was één Joodse man bij die mensen, die zei op een gegeven moment: ‘Ik wil niet wachten op dat die valse papieren klaar zijn, ik heb een paar vrienden bij de politie en die brengen mij zogenaamd als arrestant tot aan de grens, dan ben ik hier veilig.’ En dat gebeurde, m’n vader was er al niet erg blij mee, maar ja dat was toch hetgeen wat ik deed en jonger ben je natuurlijk, want m’n vader was inmiddels 60 en ik was 20 dus je durft wat meer. Nou ja goed, dan gingen die mensen. Die bracht ik weg. Maar die man had dus twee politiemensen die zouden hem wegbrengen als zogenaamd arrestant als er in de trein iets zou gebeuren. Toen kwamen we in dat cafeetje aan de grens en zij probeerden al – achteraf constateer ik dat natuurlijk – ze wilden van alles en nog wat aan de weet komen, maar ik wist niks. Ik wist helemaal niks. Toen zijn zij teruggegaan naar Amsterdam maar ik ben daar gebleven want ’s avonds moest ik ze nog één voor één naar die boerderij brengen. Dat deed ik dus met opzet niet waar die politiemensen bij waren, dat ze dat niet aan de weet kwamen hoe dat werkte. Dat is ook de laatste keer geweest want de volgende ochtend kwam ik hier op het Centraal Station en daar stonden ze me op te wachten aan de trein, op het perron. ‘Oh, zeg, kunnen wij nog wat doen, want we zijn toch vrij, misschien kunnen we je nog van nut zijn. Moeten we nog een paar mensen…?’ Zo liepen we dan het station uit, ze lieten me op het perron, ik weet het nog, heel gek en heel saillant detail: ik moest plassen. Vroeger had je op de perrons wat we in Amsterdam een krul noemden: zo’n metalen ronding waar je aan twee kanten kon plassen. En ik ging daar in, op het perron, hartstikke druk met mensen, en toen ik eruit kwam – ik herhaal: dat constateer ik later – stonden ze ieder aan een kant. Want misschien had ik kunnen vluchten. Op dat perron pakten ze me expres niet want daar waren vreselijk veel mensen en de Hollanders zouden me natuurlijk helpen, en dan had ik misschien kunnen ontkomen omdat ik een hele snelle jongen was. Ze deden dus net of we bevriend waren, maar toen we buiten liepen zat op het hoekje van het station een politieposthuis, en een paar meter daar vandaan grepen ze met z’n tweeën vast en werd ik daar naar binnen gesleurd. En de derde man die daar was – met z’n tweeën trokken ze al m’n kleren uit, om al m’n jaszakken te onderzoeken werd ik spiernaakt uitgekleed om alle papieren en dergelijke te vinden. Met z’n tweeën trokken ze op een stoel en die derde sloeg me overal waar hij kon. Met een gummiknuppel werd ik bont en blauw geslagen om namen uit me te krijgen. Nou kan ik me goed voorstellen dat er ettelijke mensen doorgeslagen zijn zoals dat heet. Maar ik was gelukkig heel sportief, ik was een topturner, ik had een paar van zulke armen en ik kon daar gelukkig weerstand aan bieden. Ze zijn bij mij niks aan de weet gekomen. Toen mocht ik me aankleden, en we gingen naar de Doewelstraat (?) daar zat dan wat wij de Hollandse Gestapo noemden. Dat was een deel Hollandse politie, iemand die íets in die richting weet, de naam Harry Bomee (?) was daar commandant. Dat was een hele beruchte nazienaam van de politie. Toen werd ik in de Doewelstraat weer uitgekleed, en weer geslagen op alle mogelijke manieren. Toen ik in de gang naar een kamer werd gebracht ging er zogenaamd per ongeluk een tussendoor open en toen zaten m’n moeder en m’n zuster daar ook. Om je bang te maken. En misschien niet, maar nogmaals dat zijn details die je toevallig herinnert, en nadat ze me in de Doewelstraat ook weer bont en blauw hebben geslagen. Toen werd ik naar het hoofdbureau van de politie getransporteerd, daar heb ik twee nachten staand geslapen, want ik kon niet… ik was van boven tot onder bont en blauw dus ik kon niet zitten of liggen. Ik heb echt staande in die cel op het hoofdbureau van de politie geslapen. Toen ben ik naar de Euterpenstraat (?) gebracht, wat dan nu de Gerrit van der  Veen straat is. Dat was toen heel berucht, de Euterpenstraat, daar zat de SD, de Sicherheits Dienst. Daar zat de beroemde Willy Lages, die later één van de Vier van Breda was. Die was daar commandant en die probeerde me toen te paaien. Dat was: ‘Wil je wat drinken? Wil je soms een glaasje wijn? Sigaretje?’ Nou, ik rookte niet. ‘Ik heb gehoord: jij spreekt goed Duits. Wil je niet voor ons werken?’ Hij heeft helemaal geprobeerd me te paaien. Maar ja, daar ben ik niet op in gegaan. Toen ben ik naar de Amstelveenseweg, naar het huis van bewaring overgebracht. Daar zaten we in één cel met z’n vijven. Het gekke is: tijd weet je niet. Ik heb geen idee… voor mijn gevoel een paar weken. Maar het kan net zo goed een week geweest zijn. Heel gek. 
TA:	Hoe was u daar onder? Was u bang? 
JS:	Zelf vond ik het het ergste wat er was. Ik was blij toen ik in Amersfoort, hoe erg Amersfoort ook was, maar daar was je buiten. Daar kon je bewegen. We moesten werken. In een cel, dat vond ik vreselijk. In die cel zitten. Dus nu, later, daar heb ik dus vrij kort gezeten. Toen met een heel groot transport gingen we naar Amersfoort. 

TA:	hoe ging dat transport? 
JS:	Met de trein. Bepaalde details weet je niks meer van. Dat is heel vreemd. Maar ik kwam in ieder geval terecht in Amersfoort vanuit de gevangenis en dan zegt men nu en ook al een tijd lang dat het onbegrijpelijk is dat een cultureel hoogstaand volk als de Duitsers, dat het mogelijk was dat dat gebeurde. Maar ik heb in Amersfoort ervaren: de Hollanders waren minstens net zo erg hoor, de SS mensen die daar in Amersfoort meededen, ze waren niet eens de baas, want er was een Duitse commandant en zo, maar de Hollandse SS’ers die waren zo nodig nog een aardje erger. Want Amersfoort was in vergelijking met andere kampen heel heel erg hoor. Daar werd geslagen en getrapt. Het begon met dat we daar kwamen, werd je een brede band zo met een tondeuse uit je haren geknipt. Dat je liep met hier een plukje haar en daar een plukje haar. Dat was het begin in Amersfoort. 
TA:	Kreeg u ook kleding? 
JS:	Daar hadden we Nederlandse uniformen van het Nederlandse leger. In Amersfoort kregen we uniformen van het Nederlandse leger. Toen nog, in 1942, later hoor je van mensen dat er geen kleding meer was, maar ik kreeg dan toen ik er nog was in ’42, nog vrij in het begin, want ik had nummer veertienhonderd zoveel, dus dat was niet eens zo hoog. Dus toen heb ik ook weer geen idee. Amersfoort: enige tijd. Toen op een gegeven moment een groot transport, gingen we naar Sachsenhausen. We wisten niet waar we naartoe gingen hoor. Je wist niks. Nou, gingen we in de trein. 
TA:	Maar hoe was dat in Amersfoort? Hoe lang heeft u daar gezeten? 
JS:	Nou dat zeg ik, het gevoel: drie, vier, vijf weken. Want dat heette ook: Polizeiklichedorkmansleger (???) Of ja, het heette PDA maar ik weet nou niet eens meer waar dat voor stond. 
TA:	Maar bijvoorbeeld, hoe was het eten daar? Het leven an sich? 
JS:	Het slechtse wat je maar kunt bedenken. Vreselijk. Als je nou nagaat dat toen ik gearresteerd werd, toen woog ik 72 kilo. Toen ik uit Amersfoort naar Sachsenhausen ging woog ik nog 49 kilo. Dus hoef ik je niet te vertellen hoe het eten daar was. Dat was later ook in die kampen… Kijk, in Amsterdam in die gevangenis, dat huis van bewaring, daar ging het nog. Daar kreeg je stamppot, dat was nog wel te doen. Maar in Amersfoort was het meer dan slecht. Dat was vreselijk, vreselijk, dat eten. 
TA:	Wat was dat voor eten dan? 
JS:	Een soort koolsoep. Veelvuldig een soort bietensoep, weet ik veel wat. Maar het was vreselijk. En één of twee sneeën brood per dag. Er was dus ook een brood toelage met een plakje worst. Het gekke is: daarvan, hele kleine details, weet ik niet eens meer. Ik had het geluk, hoewel ik, net wat ik zei, zo’n echte sporter, maar ik was van huis uit toch een kleine eter. Als je dat gewend bent is dat een geluk natuurlijk. Als je echt een grote eter bent dan is het veel erger. Dus dat heb ik vrij goed, qua eten, vrij goed kunnen doorstaan. 
TA:	En de lichamelijke verzorging bijvoorbeeld, was die er? 
JS:	Ja, die was er wel. Je moest gewoon wassen en ontluizen. Dat soort dingen, dat wel, maar voor de rest… je werd als een hond gedreven, laat ik het zo maar zeggen. Appèl. ’s Morgens appèl. ’s Avonds appèl. Als er een vluchtpoging was gedaan dan moest je, zoals wij dat noemden, aan de poort blijven staan. Dat was op de appèlplaats blijven staan tot ze hem in de buurt ergens gevonden hadden of zo. Mede heb ik in die paar weken meegemaakt: ik heb er een week ongeveer in een timmerwerkplaats gestaan, maar daarvoor was ik buiten in wat ze dan het stenencommando noemden. Dan lieten ze gewoon zwakke mensen zware stenen van de ene kant van de plaats naar de andere kant van de plaats brengen en de volgende dag weer terug. Alleen maar treiteren en pesten. Zo heb ik er met m’n neus bovenop gestaan hoe ze Miranda, dat was de bekende Amsterdamse wethouder, daar heb ik met m’n neus bovenop gestaan hoe ze die afgeslacht hebben. Getrapt en geslagen in een kruiwagen en dan omgekiept op een helling en dan ging de beruchte, die later in Breda zat, die wij het Kerstmannetje noemden, die ging op z’n rug staan met die zware laarzen en trapte ‘m waar ‘ie ‘m maar trappen kon. ’s Avonds moesten twee anderen van het commando… want dat was buiten het kamp hè, je ging de poort uit onder begeleiding van de SS natuurlijk, en dan een klein eindje buiten het kamp was dan het stenencommando. 
TA:	Heel even een break want ik hoor mensen binnenkomen. 
TA:	Dus ja, in Amersfoort…
JS:	Ja, daar heb ik als het ware bovenop gestaan. Dat ze min of meer die Miranda doodgemarteld hebben kan je bijna zeggen. Want ze hebben hem getrapt en geslagen en hij kon bijna niet meer op z’n benen staan en toen we uit het commando, dus ’s avonds, naar het kamp teruggingen moesten twee mannen hem slepen, dus tussen hun schouders zeg maar, en toen bij het appèl werd ‘ie naast de rij op de grond gegooid, want hij moest meegeteld worden natuurlijk. Met dat appèl waren we aangetreden en dan moest je net als soldaten in een rij staan. Het begon bij één en dan was het: Einz! Zwei! Drei! Zo moesten we op rij helemaal tellen, want zodoende was de controle of iedereen er was. Toen heb ik ook nog een paar dagen in een soort timmerwerkplaats in Amersfoort gezeten en toen zijn we op transport gegaan. Maar zoals ik zeg van tijd: voor m’n gevoel misschien vier weken, drie weken. Heel gek, bepaalde dingen weet je je echt niet meer precies te herinneren. 
TA:	Maar was er nog wel contact met familie of…?
JS:	Nou, er mocht zogenaamd een briefje geschreven worden maar dat is juist doordat ik er zo betrekkelijk kort ben geweest heb ik in Amersfoort helemaal geen contact of niets gehad. Helemaal niks. En later in Sachsenhausen heb ik wel één keer een briefje gehad maar dat was heel slecht want dat moest via, via, via en allemaal gecensureerd en weet ik veel allemaal. Wat dat betreft ben ik zelf verbaasd over mensen als ik boeken lees die wel pakketten hadden ontvangen en dit en dat, heb ik niet meegemaakt. Of dat nou lag aan de familie thuis, want ik had alleen nog maar m’n moeder en m’n zuster want m’n vader en ik zaten. Thuis. Of dat ze daardoor niet veel konden doen durf ik niet te zeggen. Maar op een gegeven moment werden we dus allemaal bij het appèl opgeroepen wie er op transport moesten. Toen gingen we in een trein, eerst nog een gewone trein, en dan gingen we lopende naar het station. Dat weet ik nog heel goed. 
TA:	Wat was de aanleiding om op transport te… werd dat aangegeven of…? 
JS:	Het gekke is: wij hebben nooit geen proces of niks gehad. Je werd hup, in dat concentratiekamp gekwakt en je werd getiranniseerd, want in Amersfoort werd je gewoon 100 procent getiranniseerd. Hoe het verder gegaan is, in latere jaren, durf ik geen oordeel over te vellen. Maar we gingen dus lopend naar dat station en daar weet ik weer wel van, ik schat dat we iets van een 100 of 120 man met een paar SS mensen en dan moesten we een spoorwegovergang oversteken. Want het is bekend, vroeger, de mensen die rookten gooiden veelvuldig hun peukje uit het raam, dus bij zo’n spoorwegovergang lagen vlakbij peukjes. En verwoede rokers die doken er op om er een paar op te rapen, en eentje die liep een paar passen buiten z’n rij maar er werd meteen geschoten hoor. Er werd geen pardon genomen. Toen zijn we dus op het station in een trein gestapt en ik meen me te herinneren dat het dat stuk nog een gewone trein was. Toen zijn we ergens in begin Duitsland er een nacht uitgeweest, ik meen dat dat Düsseldorf in de gevangenis was. En daar hebben we één nacht gezeten en de volgende dag maar toen zijn we in dichte treinen gezet. Ramen helemaal dicht, dichte treinen. Daarin zijn we verder getransporteerd tot, ik dacht dat het ergens in de buurt van Hannover was, gewoon naar een loods. Ik dacht dat we daar vanaf het station lopend naartoe moesten. 
TA:	Hoe was dat in zo’n treinstel? Hoe herinnert u zich dat? 
JS:	Nou dat was, in die tweede trein moesten we gewoon staande. Maar dan heb je weer mijn herinneringen: sommige dingen weet je haarfijn en dat durf ik niet eens met zekerheid te zeggen hoe dat precies ging. Wel weet ik dus, die tweede nacht toen we een nacht in Düsseldorf, of misschien ook twee nachten, durf ik niet meer te zeggen, verder getransporteerd werden. Toen was het ergens voor m’n gevoel, meen ik, in de buurt van Hannover. In ieder geval betrekkelijk dicht bij Berlijn. En daar zijn we in een loods gebarricadeerd zeg maar, er stonden ook precies dezelfde bedden zoals ze ook in… houten britsen, twee à drie boven mekaar. En die stonden daar ook en de volgende ochtend werden we in vrachtwagens geladen, gewoon dichte vrachtwagens. Je werd er maar in getransporteerd. En dan achterin was het zo dat er niemand meer bij kon, dan was het net  zoals dat je iets inpakt, dat je het in elkaar duwt, dan werden de deuren dichtgegooid, dan hoorde je bij sommige de benen of armen breken die er nog buiten staken. Daar trokken ze zich niks van aan, dat was het meest ruwe wat ik ook heb meegemaakt daar. Zo zijn we dan naar Berlijn vervoerd, en dan kwamen we daar terecht in Berlijn. En hoe we nou van de trein… ik meen dat we van de trein… dat er een station vlak bij de Aleksanderplatz was als ik me het goed herinner. Toen zijn we op de Aleksanderplatz eruit geladen en toen werden we door die oude Duitse politie, de Schupolz (?), met die helmen, met die beroemde helmen. Ik weet niet of jullie toevallig… ik denk dat jullie te jong zijn om dat te weten, maar je ziet er nog wel ‘ns afbeeldingen van. In ieder geval, gewone politie en daar werden we aan gekoppeld met handboeien. Eén politieman, een gevangene, een politieman, een gevangene. Zo om en om allemaal aan elkaar geboeid, dwars over de Aleksanderplatz, hartje Berlijn werden we naar het Polizeipresidium getransporteerd. Daar kwamen we in de kelder terecht, daar stonk het van de luizen. Vreselijk. Ik heb op een bank gezeten tegen de muur aan waar een raampje was, dat was gelukkig stuk. Toen heb ik, om van de luizen af te zijn, ik had één handdoek bij me, zo met m’n hoofd uit het raam gezeten, want de luizen zoeken warmte, dus zo ben ik gelukkig luizenvrij kunnen blijven. En toen ook weer voor mijn gevoel één of twee nachten en toen zijn we naar Sachsenhausen en dat was meen ik met de tram. 
TA:	In dat verloop ervoor, van vrachtwagen naar trein, hoe werd er voor de mensen gezorgd of niet gezorgd? 
JS:	We hadden in Amersfoort een heel brood voor transport meegekregen, maar er waren er die waren zo uitgehongerd, die aten dat achter mekaar op en die hadden verder niks meer. Je kreeg een transportrantsoen zoals dat heette kreeg je mee, en dat was geloof ik een plakje worst, een plakje rookworst en een brood en dan moest je zelf maar zien hoe je dat verdeelde. 
TA:	Bezweken mensen aan het transport? 
JS:	Massaal, massaal. Natuurlijk. Je zag bij iedere gelegenheid ettelijke doden. Dat kon bijna niet anders. Dat werd hoe langer hoe erger. Toen kwamen we dus in…

TA:	Hoe ging u daar mee om? U zag dat steeds gebeuren.
JS:	Nou, ik zal je eerlijk zeggen: je versteend een beetje zou je zeggen. Direct komt dat nog meer tot uiting als ik over het strafcommando spreek. Dat is in inderdaad, ja, je… Net zo goed als… Er waren bankdirecteuren. Er waren geestelijken. Er waren hoge ambtenaren. Alles door mekaar. Maar dan zie je pas echt dat elk mens hetzelfde is. Want dat vechten om een stukje brood, daar deed een bankdirecteur of de pastoor net zo hard aan mee als de grootste jongen. Een mens wordt helemaal op zichzelf teruggeworpen, dat ervoer je, dat is bijna niet te omschrijven, wat ik ook altijd weer zeg bij alles waar ik gesproken heb: ik heb zo’n ongelofelijke hoop geluk gehad dat ik het allemaal heb kunnen overleven, want je moet niet vergeten: Sachsenhausen, daar hebben 200.000 mensen gezeten. Daar zijn er 100.000 van omgekomen. Moet je voorstellen, één op de twee die omkwam. Dat zijn dingen die… het klinkt dan dom, vind ik zelf, maar waar je je de details niet meer van weet te herinneren. Maar dat zeg ik, dat was ook in Sachsenhausen, dan kwam je daar binnen, daar werd je helemaal kaal geknipt. Ook weer spiernaakt uitkleden, je moest je kleren inleveren. Overal werden je haren weggehaald, tot op je geslachtsdelen, onder je armen, je hoofd. Alles helemaal kaalgeknipt. Want ze hadden de zenuwen voor luizen, de Duitsers. Stel dat er een tyfusepidemie kwam, nou dan waren de soldaten natuurlijk ook gauw besmet, en de bewakers. Dus daar waren ze erg secuur in. Nou, in Sachsenhausen was het weer net als in Amersfoort, met knuppels vooruit van ‘Los, los, daar is je barak! Appèl bij het appèl.’ Ja, dat was... je kreeg rammen met knuppels. Je bed, je strozak, moest als een plank zo vlak gemaakt zijn als je ’s morgens opstond. Dan kwamen die SS lui, nou als dan je bed niet goed vlak was, dan werd je erbij gesleurd en dan kreeg je met knuppels en trappen. Dat hele regime was vreselijk. Dat was echt vreselijk. En toch kwamen we terecht in Sachsenhausen in een strafcommando. Wisten we niet, we hadden nooit een proces gehad, we hoorden ook pas later dat dat het strafcommando was. Dat was het schoenencommando. Als je nou het kamp binnenkwam, was er een poortgebouw, waar je onderdoor en dan is de appèlplaats zo halfrond. Moet je je voorstellen, hier is het gebouw, appèlplaats zo halfrond en dan stonden stervormig de barakken. Die halve ronding was dus een stuk steen, een stuk zand, een stuk asfalt, een stuk gras. Afijn, alle mogelijke vloerbedekkingen zal ik dat maar noemen. En dan moesten we ’s morgens in groeperingen van 100-120 man moesten we aantreden. Dan moest je naar de kledingloods, moest je je schoenmaat opnoemen. Dan kreeg je een paar schoenen toegeworpen. Een keer was het een paar sandalen, de andere keer laarzen, de andere keer gewone schoenen. In ieder geval, die schoenen waren precies genummerd en genoteerd, want daar moesten we de hele dag van ’s morgens zes uur tot ’s avonds 5 uur in de rondte lopen. Dus over die verschillende… En het commando, dat was dus het strafcommando, schoenencommando heette het, en daar zagen wij dagelijks dat je zag: die gaat morgen en die gaat morgen. Want je zag ze als witjes omvallen, want dat was natuurlijk, moet je je voorstellen, nu geoefende mensen die de vierdaagse lopen vinden het zwaar, maar dat waren zwakke uitgeteerde mensen, ongeoefend die dat zomaar achter mekaar moesten. Nogmaals, we zagen ze echt als witjes vallen. Weer het buitengewone geluk: ik was een geoefende sportman. Wel afgevallen inmiddels, maar ik had toch een sportief afgetraind lichaam. Mijn vader was toevallig een verwoede wandelaar. Die heeft het ook overleefd. Dat strafcommando hebben we drie of vier weken moeten doen op die schoenen, elke dag. En dan werden die schoenen genoteerd: nummer schoen heeft zoveel kilometer, want ze wisten natuurlijk precies hoeveel kilometer, schoen nummer zoveel heeft zoveel gelopen, en nummer zoveel heeft zoveel gelopen. Elke dag verschillend hoor, maar ze werden wel allemaal precies op nummer genoteerd. Dat was voor een schoenenfabrikant, om uit te zoeken wat het beste schoenenmateriaal was om schoenen te maken voor de Wehrmacht. Dat was het schoenencommando. Dat was ongelooflijk. Later heb ik gehoord zelfs dat ze het nog verzwaard hebben, dat mensen die extra straf kregen die kregen nog een rugzak met stenen op hun rug. Dat hebben wij dus gelukkig net niet gehad.

TA:	Bouwde u in die activiteiten ook vrienden op? Hoe werkte dag? 
JS:	Nou, wij toevallig een groepje uit Amersfoort die betrekkelijk bij elkaar zijn gebleven, maar vrienden, nou, ja, dat kan je niet echt zeggen. Om te beginnen… Nee. Ik had natuurlijk mijn vader wel, maar vrienden opbouwen, nee, dat kan je niet zeggen. Er waren er een paar bij die je kende, vanuit Amersfoort nog, want nu zat je natuurlijk in Sachsenhausen tussen Russen en Oekraïners en Polen maar er was een groepje uit Amersfoort die betrekkelijk bij mekaar is gebleven, die ook later zelfs in Listervelde terecht zijn gekomen dus daar praatte je mee, laten we het zo zeggen. Je zat ’s avonds voordat je naar het matras moest, zat je misschien een uurtje aan een houten tafel. Maar nee, ik kan niet zeggen echt vrienden opbouwen, dat was er toch niet bij. 

TA:	En hoe communiceerden jullie met elkaar? Want dat was natuurlijk ook gevaarlijk of bijna niet te doen? 
JS:	Nou je kon gewoon praten, we zaten daar gewoon te praten. Als je ’s avonds eenmaal in je barak lag, als het appèl achter de rug was laten we maar zeggen dan ging je je veelvuldig even wassen, een groot washok was er zeg maar. Dan zat je wel natuurlijk. En op een gegeven moment gingen de lichten uit en moest je naar bed. Wij hebben dat ook een keer meegemaakt: ’s nachts gingen alle lichten aan en dan stonden bij iedere deur SS mensen met een spuit, kreeg je allemaal een spuitje, want er was bij 1 of 2 man TBC geconstateerd. En om nou uit te vinden wie dat was… ik weet nog, dan moest je een of twee streepjes, en als je twee streepjes had moest je de volgende ochtend nog een keer. En in het hele kamp, iedereen kreeg zo’n prikje. Om tbc te bestrijden. Nou dan heb ik daar dus na dat strafcommando waar we dus in zaten op een gegeven moment na voor m’n gevoel een week of drie-vier werd er ’s morgens bij het appèl gezegd: ‘Vakmensen aantreden.’ Dan werden ze op rij genoemd, machinebankwerkers, timmerlieden, schilders, kleermakers. Nou er werd niet om meubelmakers gevraagd maar wel om timmerlieden, houtbewerkers. Dus mijn vader en ik, m’n vader was zoals dat heet een Tischlemeister (?) in Duitsland en ik was ook een geoefende meubelmaker, hoewel ik pas twintig was was ik toch geoefend omdat ik van zo klein af aan bij mijn vader in die werkplaats was opgegroeid. En toen gingen we naar een commando, overal waren dus bepaalde commando’s, daar werd je op ingedeeld. Dan ging je onder leiding van een kapo, dat was ook een gevangene, ging je naar een bepaald karwei. Er waren commando’s van twee of drie man, en er waren er ook van 100 man. Dus bij het eerste commando in Sachsenhausen werden we gevraagd naar vak. We gingen bij de timmerlieden staan. En toen werden we getransporteerd naar Listervelde. Kijk, Sachsenhausen was een groot concentratiekamp. Die hadden diverse commando’s. In de vliegtuigfabriek was een commando en zo was Listervelde een commando, daar hadden ze omdat ze ons iedere dag met vrachtwagens, open vrachtwagens waarmee ze ons van een 30-40 kilometer van Berlijn af, dat ze ons naar Berlijn moesten brengen. Om dat te ondervangen hebben ze op een gegeven moment in hartje Berlijn wat vroeger een tennisbaan was, hebben ze een klein kamp gemaakt en daar werden een paar barakken neergezet en bewaking rondom en alles. Van een 1000 à 1500 man. En daar werden wij dus als vakmensen voor opgeroepen en daar gingen we naartoe. Toen kwamen mijn vader en ik terecht in een barakkenbouw commando. Dat was dus van de grond af aan barakken bouwen, dus de grond ontginnen en funderingen en alles en ook daar hadden wij weer onmetelijk geluk omdat wij als meubelmaker… de timmerlieden moesten timmeren, buiten in de kou en zo, maar wij werden in een barak die half klaar was gezet, daar moesten we een werkplaats inrichten, omdat we moesten voor alle anderen gereedschap slijpen, stelen hout uit essenhout, voor bijlstelen die gebroken waren, hamerstelen, schopstelen, die moesten wij gewoon met de hand daar maken. Als meubelmaker moesten wij dan binnen. En kastjes voor de anderen, dat was ongelofelijk gelukkig, want we stonden met z’n tweeën, en we stonden daar binnen in die barak en dan liep de bewaking daar wel buiten omheen, maar op de dag hadden m’n vader en ik daar geen last van. Alle geluk van de wereld, want buiten stonden ze te knuppelen van: vooruit! Maak voort! Dit en dat. En eenmaal in die barak hadden we dus enorm geluk dat we daar… Aan de achterkant van die barak liep die prikkeldraad versperring omheen, ik heb het meegemaakt: op een gegeven moment werd er op het raam getikt, en zo’n SS man had een houten karretje van z’n zoontje en daar was een wieltje van stuk. ‘Maak jij maar een nieuw wieltje.’ Nou, dat weigerde je niet natuurlijk. Dan kreeg je de volgende dag van die SS man een snee brood. Dat is allemaal zo onwerkelijk dat je het bijna niet kan geloven. Het ongeluk is dat je zelf soms denkt: wat zit ik nou voor verhaal te vertellen? Maar het is helaas zo gebeurd. Dat commando hebben we dus een hele tijd gezeten, of een hele tijd, ook weer niet zo heel lang want alles bij mekaar heb ik maar een jaar gezeten, dat is het geluk wat ik gehad heb. Want toen gingen we naar… toen werden we, m’n vader en ik, opgeroepen bij het appèl, we gingen naar een ander commando, we gingen naar de Knesebeckstrasse (?). Daar was het SS-sanitätshaubtambt. Dat was het hoofdkwartier van het Rode Kruis, eigen Rode Kruis van de SS. Daar werkten 1000 mensen, allemaal voor alles wat de SS was. Dat was een gebouw waar we… dat was tijdens de eerste bombardementen van Berlijn, 1943. 

TA:	De bewakers in Sachsenhausen, waren dat allemaal dezelfden of was daar verschil in? 
JS:	Nou, het gros dus van die SS mensen waren beulen. Knuppelen en slaan en trappen, dat was normaal. Praten was er praktisch niet bij. Die SS was vreselijk. Alleen heb ik het dus wel toen wij naar de Knesebeckstrasse gingen en ook trouwens al op dat kamp, dat bouwkamp
in de Bramstrasse daar had ik al omdat ik dus met m’n vader in die werkplaats stond en er was een soort houtopslagplaats naast, kreeg ik dan de sleutel van, en er was een bouwführer, dat was wel een SS man maar voor m’n gevoel was dat gewoon één of andere vakman die ze daar gecharterd hadden, die had nooit een onvertogen woord of geschopt of geslagen. Die kwam opdracht geven wat we doen moesten en hij controleerde maar daar heb ik geen slechte dingen van ervaren. Trouwens, dat was als totaliteit was Listervelde al veel beter, omdat ze ons nodig hadden om te werken. En toen we naar dat gebouw gingen waar ik over vertelde, daar werkten 1000 SS mensen, en daar waren twee SS mannen als bewakers. Dat waren Oostenrijkse jongens die gewoon opgeroepen waren en daar zijn we gewoon bevriend mee geraakt. Want die waren in dat gebouw de hele dag met ons samen en nogmaals, daar zijn we echt bevriend mee geraakt. En na 1 of 2 dagen zei één van hun tegen mij: ‘Aan de overkant van de straat, daar is de keuken. En als je nou vanmiddag nadat ze gegeten hebben – daar wordt gekookt voor duizend man – naar de keuken toe gaat, mag je uit de ketels eten.’ Nou, als je nou voorstelt dat daar voor 1000 man gekookt werd, dat waren zulke gamellen noemden ze dat, als daar maar zo’n bodempje in zit dan is dat liters eten. Én, dat was het beste van het beste, want de SS kreeg goed te eten, vlees en alles wat er maar denkbaar was. Dus nou algauw, ik mocht daar dus oversteken, dan liep je dus gewoon op straat. Hartje Berlijn. Met een gestreept pak. Met een gestreepte muts. Met een kale kop. Vluchten heeft geen enkele zin, dus dat probeerde ik ook helemaal niet. 

TA:	hoe ging daar de… je kwam daar dus de gewone bevolking tegen. 
JS:	Ja, maar er waren bijna geen mensen op straat. Mannen waren er helemaal niet, die waren allemaal in het leger. Dus toen was er, ik praat dus over half ’43 zeg maar, in ieder geval niet een drukke straat. Dat in ieder geval niet. Misschien dat ik eens iemand gezien heb, maar zeker niet in een gesprek of iets. Want daar paste je natuurlijk voor op want ze bleven je wel nakijken en controleren. Die SS, als jij overstak stonden ze te kijken. En als je iets fout deed, een geweer klaarleggen, of ze dat ooit gedaan zouden hebben weet ik niet, want daar waren ze veel te goed voor, die twee jongens, maar ze hadden wel de opdracht natuurlijk. Nou het gevolg was, ik schraapte daar in het vervolg voor onszelf het eten bij mekaar, en het eten ging zo op die commando’s: ’s morgens werd je in vrachtwagens, dan zat  vooraan opdie vrachtwagen, in de open cabine, een houten bank. Daar zaten een paar SS mensen op en je stond rechtop in die vrachtwagen, zo werden we naar die commando’s gebracht. Dus wij waren met z’n vieren want er waren twee Russische jongens voor ons als hulp. Met tillen en met vasthouden van werk, dus wij hadden ieder een hulp, m’n vader en ik. O ja, toen was het dan zo dat ik… dan werd het eten gedaan op de volgende manier: in de loop van de dag werd het eten op die commando’s gebracht. Want dat moest natuurlijk ook weer in de keuken van de Häftlinge zoals dat heet, dat waren ook weer Häftlingen die dat eten kookten. Dus dat werd in de loop van de dag met een vrachtauto, voor een commando van 100 man waren er twee grote ketels, en voor ons met z’n vieren was dat één klein keteltje. Maar ik pakte in het begin voor ons vieren natuurlijk het beste van het beste, daar hadden we het goed mee. Maar in die pannen bleef soms zo’n bodem, nou en toen gaven wij gewoon in het lager, in het kamp, aan die keukenmensen als ze die ketels op die wagen zetten zeiden we: ‘Zet voor ons maar twee lege ketels erop.’ En dan kreeg die chauffeur ook weer instructies, allemaal gevangenen waren dat, wel altijd onder begeleiding van een SS’er, maar het werkelijke werk deed een gevangene, dus op een gegeven moment werden er gewoon twee lege ketels bij ons neergezet, en ik ging naar de overkant en ik vulde één voor één die ketels en die gingen ’s avonds naar het kamp. Dan kon ik de hele boel trakteren op lekker en goed eten. Dat was een heel bijzonder punt natuurlijk. Het gevolg is alleen, daar kom ik dan direct op, later op een gegeven moment… Nee laat ik eerst maar even wat anders vertellen. We waren dus altijd aan het werk. Je moest ook ’s zondags werken, en op een gegeven moment maakte ik het mee, er was een officier daar, ’s zondags werd er niet gewerkt maar er waren wel altijd één of twee officieren in dat gebouw die dienst hadden. En dat heb ik meegemaakt en zoals ik al heb gezegd, het SS Sanitätshaubtambt, ik neem aan dat dat gewoon een directeur van een of ander ziekenhuis was, die helemaal geen nazi was, maar ja hij liep wel in SS uniform en die ging met ons praten, en die ging lekkere broodjes voor ons halen. Daar raakten we echt vriendschappelijk mee in gesprek. Dat heb ik dus ook meegemaakt. En het gevolg was, je lette natuurlijk niet meer op, je at je eigen een ongeluk. Op een gegeven moment, op appèl, je ging ’s avonds weer terug naar het kamp natuurlijk, en op een gegeven moment op het appèl werd m’n nummer afgeroepen, ‘Je gaat naar het kamp, naar de kledingkamer, je gaat je kleren ophalen, je gaat naar Berlijn. Nee, je gaat naar Amsterdam, je gaat je melden voor de Arbeidsinzet (?)’ Hebben ze me als vrij man naar Amsterdam gestuurd. Toen ben ik dus ondergedoken, in een werkplaats van mijn vader waar we onder de grond konden kruipen, schuin tegenover het Anne Frankhuis op de Puntse gracht. Dus dezelfde tijd dat Anne Frank daar zat, al die geluiden en wat je uit het boek hoort en zo, die hoorde ik ook. Want wij waren daar ook, met een neef en een vriend, met z’n drieën waren we daar ondergedoken. 

TA:	Maar hoe kwam het dat… het klinkt vrij onverwacht u vrijgelaten werd. 
JS:	Zal ik u vertellen. Later heb ik dat ontdekt, pas een jaar of tien geleden. Ben ik een keer met m’n dochter en m’n schoonzoon naar Oranienburg en er staat één barak nog waar papieren en duizenden pamfletten en foto’s aan de wanden volhangen, en toevallig dat daar een brief hangt, die lees ik toevallig. Jammer genoeg, ik had hem eigenlijk mee moeten nemen, want m’n schoonzoon heeft daar een, hoe heet zo’n ding tegenwoordig, zo’n kleine camera, een digitale camera, die heeft daar een foto van gemaakt en geproduceerd, dus ik heb die brief. Dat is een brief van Himmler aan alle, en dan blijkt, dat wisten we niet, het commando over alle concentratiekampen over heel Europa, die berusten in Sachsenhausen. En toen kreeg die van Sachsenhausen, die kreeg van Himmler een brief, daar staan de afkortingen van alle kampen op. Die kregen  opdracht om mensen van mijn leeftijd die opgeroepen waren voor ik gearresteerd was, dat was toevallig het jaar 1921, dat waren de eersten die voor de Arbeidsinzet opgeroepen waren om in Duitsland in de fabrieken te komen werken. Verplicht. Als je niet kwam werd je gearresteerd. Maar ik werd dus toen als gevangene, kun je je voorstellen hoe idioot, ze stuurden me als vrij man naar Amsterdam, om me te melden voor de Arbeidsinzet en toen ben ik ondergedoken. Maar ik herhaal, brief heb ik nu toevallig, ik meen acht jaar geleden, in het jaar 2000 met m’n schoonzoon en m’n dochter dat ik die brief toevallig lees en ik herhaal: ik heb ‘m dus, die kopie thuis. Zodoende ben ik dus naar huis gekomen. Mijn vader heeft een half jaar langer gezeten, het gekke is: wij hebben nooit geen proces of iets gehad, en we hebben er ook nooit iets van geweten hoe en wat. Het enige, maar ik herhaal, dat is een puur persoonlijke intentie, ik kan me niet aan de indruk onttrekken dat die commandant van dat gebouw die tegen ons zo geweldig was, ik kan het niet anders zeggen, het zou best kunnen dat die een zodanige vriendschappelijke verhouding met mijn vader heeft opgebouwd dat die, want die is daar gewoon blijven werken, dat die ervoor gezorgd heeft dat mijn vader naar huis mocht. Want normaal stuurden ze hem niet naar huis, maar een half jaar later hebben ze mijn vader ook naar huis gestuurd. Die was dus inmiddels 62, dus daar niet van, maar er zijn van die onvolkomenheden zou ik bijna zeggen, dat je zelf zegt: nou ja, wat klopt er niet in. Maar ja, het is gewoon zo. Maar mijn vader kwam toen, want kijk ik kon niet op straat lopen, al die jonge mannen werden meteen aangehouden. Maar mijn vader was toen 62 dus die liep toen op straat geen gevaar meer. Die is meteen weer in het ondergrondse werk gaan werken, want onder andere, toen de spoorwegstaking later was, moest mijn vader heel West, die buurt daar van ons, allemaal voor de onderduikers bonnen en geld verzorgen die die dan kreeg van de knokploegen om die mensen te verzorgen. Dat is m’n vader meteen weer gaan doen. Terwijl ik dus ondergedoken zat. Dat zijn van die merkwaardigheden. 
TA:	Ja. Een hele tijd na de oorlog. Hoe kijkt u daar dan op terug en hoe heeft u daar dan mee leren leven, want dat is lijkt me…
JS:	Het was natuurlijk zo, de laatste dagen van de oorlog, laat ik het zo even uitdrukken, of het laatste deel, was iedere Duitser voor ons een Schweinhund. Terwijl ik toch wist, je moet je voorstellen, m’n ene broer was elf en de andere twaalf jaar ouder dan ik, wat ik al zei: m’n oudste broer is daar gebleven, die is mee naar Amsterdam gegaan. Die is in ’88 overleden. Maar die hadden in hun sport, die waren actief in sport, die hadden vrienden. Wat is dat nou? 
TA:	Waar waren we? Ja, van hoe…? 
JS:	Nou ja, ontzettend blij was je, bij de bevrijding. Dat is ongelooflijk, dat is niet te omschrijven zo blij als je was. En ja, ik was nog gewoon thuis, en ik had vooral omdat ik in die werkplaats toch ondergedoken was, ben ik gewoon aan het werk geweest, die laatste anderhalf jaar van de oorlog. En ik had aardig wat klanten opgebouwd, ik heb dat bedrijf gewoon voortgezet, dus eigenlijk gewoon je gangetje zoals je dat later ook… En mede doordat ik eerst dat bedrijf hard aan het opbouwen was, aan niks en niemand nam ik deel. Aan geen herdenkingen, niks. Helemaal niks. Maar wat ik al zei, ik was een heel actieve sportman, en op dat moment deed ik ook geen sport. Maar ja, ik was voor de oorlog, toen ik 16 was, was ik jeugdkampioen turnen van Amsterdam, van de Katholieke bond dan. Op een gegeven moment kwamen ze bij me, dat de vereniging waar ik altijd geturnd had, die wilde meedoen aan de bondswedstrijden maar ja, ze moesten… je hebt in turnen, tegenwoordig is dat geloof ik anders, maar je hebt 1e graads, 2e graad en 3e graads. 3e graads is dus iedereen die turnt, 2e dan kun je wat, maar 1e graads zijn dus de goeie turners. En toen kwamen ze van die vereniging bij me, ongeveer een jaar na de oorlog, van: ‘jeetje, we willen aan de bondswedstrijden meedoen, maar dat kan niet want we hebben maar één 1e graads turner. Kom jij alsjeblieft weer turnen?’ Dus toen ben ik heel actief weer aan het trainen gegaan en weer in die turnwereld terechtgekomen. Dat heb ik tot mijn 40e jaar volgehouden. Dus dat is het meest nadrukkelijke van wat ik me na de oorlog heb weten te herinneren. 

TA:	Maar dat verhaal wat had meegemaakt wilde u ook niet zozeer kwijt? 
JS:	Nou nee, en het was ook inderdaad zo, dat was dus mede wat ik al zei, ik zat in de katholieke sportbond, en toen hebben wij al vrij snel na de oorlog met het Amsterdamse handbalelftal, katholieke handbalelftal, zijn we wedstrijden gaan spelen tegen Dortmund, en plaatsen in het Ruhrgebied. Dus toen hadden wij al vrij snel vriendschappelijke contacten met de Duitsers. En vooral omdat die jongeren er natuurlijk niks aan konden doen. Dus dat is waar ik me daarvan het meest herinner. 
TA:	Als u er nu op terugkijkt, want nu geeft u lezingen, is naarmate de tijd verstreken is, is het belangrijker gaan worden? Dus de herinneringen van die oorlog.
JS:	Ja, inderdaad. De laatste jaren. En dat komt natuurlijk mede, wat ik vertelde, dat kamp, dat kleine kamp was in Listervelde, een deel van Sachsenhausen. Want dat was onder volledige verantwoording van Sachsenhausen. Dat is in de bevrijding, of einde oorlogsdagen, is dat helemaal ontruimd. Al die mensen zijn, onder andere Ruiter, ik weet niet of je Ruiter al gesproken hebt? Gerard Ruiter? 
TA:	Telefonisch alleen nog. 
JS:	Oké goed. Die was daar wel toen, want die was veel later, en die werden op de dodenmars gestuurd. Met z’n duizenden ging dat richting Oostzee. Die waren ze van plan op een groot schip te zetten en allemaal te laten verzuipen. Dat was toen de bedoeling. Dat is onderweg gestrand, er zijn er een deel gevlucht, er is een deel door de Amerikanen bevrijd, maar dat verhaal kun je van Gerard Ruiter helemaal krijgen. Nou ben ik van m’n à propos. Stel die vraag nog ‘ns. 
TA:	Nou ja, het was dus ten opzichte van het begin van na de oorlog en hoe nu zoveel jaren later, waarom het meer leefde. 
JS:	O ja, daar wil ik vertellen hoe ik daar meer bij betrokken ben. Dat is het. Dat kamp was dus in hartje Berlijn. Dat kamp is dus onmiddellijk ontruimd, einde oorlogsdagen, en dat hebben de Russen nog wel even gebruikt maar later lag dat terrein gewoon braak. Toen op een gegeven moment, en nou gebruik ik het Duitse woord, na de Wende, toen had toevallig een bouwondernemer uit Bonn die heeft dat stuk grond gekocht, want de ambtenaren uit Bonn die naar Berlijn moesten na de Wende, die moesten woningen hebben. Dus een bouwondernemer uit Bonn heeft dat stuk grond gekocht, is daar huizen gaan bouwen voor ambtenaren uit Bonn naar Berlijn. Daar in de buurt was een gepensioneerde ingenieur van de spoorwegen, die wandelde daar en die woonde daar en die fietste daar in de rondte. Die maakte contact met die bouwvakkers. Die zei: ‘Als jullie iets vinden uit die tijd, dat interesseert mij erg. Waarschuw me dan, dan kom ik het ophalen, dan maken we er een klein museum van.’ Dat hebben ze gedaan. Toen heeft hij ook contact gehad met die bouwondernemer. Die heeft geld beschikbaar gesteld om een herinneringszuil te plaatsen bij dat kamp. Toen heeft hij een stichting opgericht met de buurtmensen en dan was het de bedoeling bij de inwijding of de onthulling van die zuil om nou eens niet de bobo’s vooraan te hebben maar nou eens oud-gevangenen. Bij de inwijding was het helaas nog niet voorzover, maar het jaar later wel. Bij de herdenking, want wat wij hier op vier mei doen, dat doen ze in Berlijn, in Duitsland, op 8 mei. Dus toen het jaar daarna, op 8 mei, hebben ze ons, dat waren er toen nog 11, hebben ze alle archieven in heel Europa uitgeplozen en uitgefilterd en toen hebben ze 11 overlevenden gevonden. Uit Listervelde, dat zij Gerard Ruiter en ik, er was nog een Hollander maar die is overleden, die was al negentig. Dus Gerard Ruiter en ik zijn de twee Hollandse overlevenden. En ze hebben ons nu al voor de ik denk zevende keer, dat ze ons uitnodigen en dan worden we daar een week in de watten gelegd. Dan komen we daar, krijgen we van de Duitse spoorwegen een eerste klas reis, vanaf Amsterdam tot Oranienburg, en daar vanaf ieder jaar hebben ze andere dingen gedaan. We zijn naar diverse gebouwen geweest waar de vredesbesprekingen tussen Stalin en Churchill en Toeman (?) zijn geweest. We zijn naar het Russische hoofdkwartier geweest waar de vrede is getekend, we zijn in de Berlijnse dom geweest, we zijn in het parlement geweest, we zijn door het parlement ontvangen, en allemaal van dat soort gelegenheden. Ieder jaar hebben ze iets anders met ons gedaan. 

TA:	Voelt dat ook als fijn? 
JS:	Ja. Heel fijn. En op 8 mei is er dus iedere keer een herdenking bij die zuil, bij dat kamp met een redelijke belangstelling, en dan spreken wij, Gerard Ruiter kan ook aardig Duits, niet zo makkelijk en niet zo vlot als ik maar hij kan het goed zeggen, en dan houden wij lezingen op de diverse gymnasia om ons verhaal te vertellen en dat heeft gewoon een heel grote interesse. Dat is gekomen door die ingenieur en die zuil, want we zijn nu alweer uitgenodigd om weer te komen. 
TA:	Ja, een bijzondere gebeurtenis had u het over. 
JS:	Na al die jaren dat ik daar kom dus, belt die ingenieur, waar ik dus heel goed mee ben, belt mij op, een jaar of vier geleden schat ik. ‘Jij woont vlakbij het Nederlands instituut voor oorlogsdocumentatie, als jij me nou pleziert duik je dat archief in om te kijken of we nog meer overlevenden kunnen vinden in dat archief.’ Nou, ik ben daar naartoe gegaan, geen nieuwe gevonden, maar de tweede dag dat ik daar zat kwam één van die medewerkers met een dik dossier naar me toe en zegt: ‘Meneer Snep, u moet dat dossier even doornemen, want daar staat uw naam ettelijke keren in.’ Wat blijkt, ik had een oom, mijn peetoom nota bene, die had in Eindhoven op de markt een dansinstituut. Ik zou zelfs dat dansinstituut voorzetten na de oorlog. Dat was de bedoeling. Maar op een gegeven moment hebben ze… hij kwam ieder jaar een paar keer naar Amsterdam, en dan vooral hier bij Chiler (?) waar hij artiesten engageerde voor zaaloptredens in zijn zaal. En dus zodoende kwam hij ook vrij geregeld bij ons. Ineens, in 1940, hoorden we niets meer van ‘m, we wisten niet waar hij terechtgekomen was, of hij gearresteerd was, of ondergedoken of gevlucht of weet ik veel wat. Helemaal niks meer. En nu dat ik dus een paar jaar geleden hier in Amsterdam dat ik daar in dat instituut zit en er komt er een aan en zegt dat m’n naam daar meerdere malen in staat. Mijn officiële naam is wel Peter Josef, maar ik ben altijd Peter of Joop genoemd. Mijn peetoom heette dus Josef Snep. Nou blijkt dat ze in 1940 een politie-inspecteur die een vriend van ‘m was, hij was ook zekerheidsambtenaar bij Philips, ze reden samen paard nota bene, die heeft ‘m gearresteerd en uitgeleverd aan de SD in Amsterdam. Hij is in Duitsland op diverse gerechtshoven en zo geweest, wat er allemaal was weet ik niet, in ieder geval, hij is in ’43 ter dood veroordeeld in de rechtbank door de volksgericht van de nazi’s. En het merkwaardige is: de SS schoot je dood als ze daar zin in hadden, om het zo maar uit te drukken, maar degenen die een echt proces hadden gehad, die werden in Plotzensee (?) dat is een gevangenis in Berlijn, die nu nog in functie is, daar werden ze onthoofd. En daar blijkt dus, nu volgens dat proces, kwam ik te weten dat mijn oom daar in ’43 opgehangen is. Want een paar dagen daarvoor hadden de geallieerden, ik weet niet of het Amerikanen of Engelsen waren, hadden Berlijn en ie gevangenis gebombardeerd, waar een deel van vernield was, en ook onder andere de guillotine vernietigd was. Dus toen hebben ze in paniek die nacht erna, ik heb er een boek van met officieel alles erin, hebben ze in de nacht er na 180 mensen opgehangen. Moet je voorstellen, dat waren allemaal veroordeelden die op hun terechtstelling wachtten, maar toen in de angst dat ze zouden vluchten als er weer een bombardement was, hebben ze in de nacht erna, ik herhaal, 180 mensen opgehangen. En wel op deze manier: er is een ruimte, die is nu nog helemaal intact, dan was er een ijzeren balk en daar zaten een paar van die vleeshaken aan, en dan werd de gevangene gewoon door een paar man vastgehouden, door een paar SS’ers. Dan stond die beul op een krukje, die legde een lus om de gevangene z’n nek en dan werd ‘ie opgetild en *rang* zo aan die haken opgehangen. En dat is ook gebeurd met het geval van die officier die Hitler… ik kom niet op de naam. Jullie moeten het verhaal kennen, er is een officier geweest op een gegeven moment, bij een opstand in de Duitse Wehrmacht die Hitler wilde ombrengen. Die een bom in het hoofdkwartier van Hitler had gelegd. God, stom dat ik nou niet op de naam kom. In ieder geval, hemzelf, want dat is misgegaan, hebben ze zelf op diezelfde dag gefusilleerd. Maar z’n vrienden en dergelijke die er van wisten zijn later ook in diezelfde gevangenis opgehangen in Protzensee (?). Hele beruchte gevangenis en die ruimte is nog net zo. Het is nu een museum natuurlijk. En ik herhaal: dus zo kwam ik na 60 jaar kwam ik aan de weet van m’n oom hoe die omgekomen is. En ik kon het aan niemand van m’n familie nog vertellen, want ik ben de laatste die over is. Ze zijn allemaal dood. Want ik ben de jongste, en toevallig ook de laatste die over is. Meestal heb ik bij die herdenkingen een kort dankwoord gezegd namens de gevangenen, omdat ik vlot Duits spreek, maar verleden jaar hadden ze mij gevraagd om een echte redevoering te houden, die heb ik ook verleden jaar gehouden en toen heb ik ook mijn oom herdacht. 

TA:	Als u terugdenkt, nog vooral aan de periode Sachsenhausen, wat is voor u het meest indrukwekkendst geweest als u het nu terughaalt en zegt van: nou, dat is me altijd bijgebleven van Sachsenhausen. 
JS:	Ik geloof de uitgestrektheid, de enorme uitgestrektheid, en dat strafkamp. Dat schoenencommando natuurlijk. Dat was een marteling natuurlijk. Kijk, ik vertelde dus zo en ik heb het dus min of meer toevallig overleefd en net als ik zeg, mijn vader was een wandelaar, echt een geoefende wandelaar, dus die heeft dat gelukkig ook overleefd maar we zagen ze dagelijks, zeg maar als witjes, zagen we ze vallen. Want we zagen de dag ervoor: Oh god, die zal het morgen ook wel niet meer halen. En die ook niet. En die ook niet. En dat gebeurde echt. Je zag ze, nou dan vielen ze, dan kwam er een handkar langs, daar werden ze opgekwakt, en zo werden ze weggevoerd. Dat is wel één van de meest indrukwekkendste dingen die ik me weet te herinneren. En verder ben ik ook in Sachsenhausen zelf niet erg lang geweest. Misschien die drie of vier weken, maar langer zeker niet, dat ik in dat schoenencommando heb gelopen. Want verder heb ik in Sachsenhausen die dingen wel meegemaakt natuurlijk, maar ik ben er niet zo lang geweest, in dat grote kamp. Maar dat schoenencommando was wel het meest indrukwekkend. O ja, nog één keer, een die ze betrapt hadden bij een bombardement. Die had een paar blikjes kersen gevonden, en dat was stelen van de SS. Die werd opgehangen waar wij allemaal aangetreden stonden. Daar moesten we naar kijken. De galg stond centraal op het plein en die werd als straf opgehangen. Als voorbeeld. Dat is wel zo’n beetje het meest indrukwekkende wat ik eigenlijk meegemaakt heb. 
TA:	Oké, we zetten hem even stil. Als herinnering aan een bijzondere gebeurtenis. 
JS:	Nou, het was zo dat als je betrapt werd, dat je niet goed werkte of… afijn er was niet zoveel nodig, maar in ieder geval iets waar je straf voor verdiende, dan kreeg je stokslagen. Het is bijna niet te geloven, maar dat is zoals dat in het Duits heet, Schemel (?), daar werd ik dan opgelegd, en dan moest een gevangene je 25 stokslagen, of 50 stokslagen op je blote lijf geven. En als die gevangene weigerde was hij de volgende, tot de volgende het wel deed. Logisch dat je niet weigerde. Maar dat was dus een manier van straffen. 25 stokslagen, of 50, net naargelang ze er zin in hadden, dat was een van de meest frappante dingen die ik meegemaakt heb. 

TA:	Want de gevangenen moesten geven aan…
JS:	Geven aan anderen die dus op de Schemel, zoals dat heette, op de bok. Ik weet niet eens meer of je vastgebonden werd of niet. Dat weet ik niet meer. Die bok staat er nog, in Sachsenhausen. Daar werd je dan opgelegd en dan kreeg je, nogmaals, 25 of 50 stokslagen. Wat natuurlijk heel veelvuldig de dood ten gevolge had, want je was al niks meer waard en als ze dan je nieren een paar keer per ongeluk goed geraakt hadden, dan was het wel gebeurd natuurlijk. Dat was één van de gevolgen. Maar dat was één van de methodes om je te bestraffen, net als dat er ook een wurgpaal was. Daar werd je niet aan opgehangen zoals dat is dat je je nek breekt op het moment dat je die val maakt, maar bij zo’n wurgpaal werd het gewoon langzaam opgedraaid en zo werd je gewurgd. Dat was er ook. Die staat er ook nog, die paal. En in de hoek van het kamp was een barak en speciaal in die hoek van het kamp zaten zoveel, verhoudingsgewijs niet zoveel want die Joden gingen naar Büchenwald en Dachau en zo, maar er was een groep Joodse mensen en die stonden helemaal geïsoleerd in een barak. Die maakten valse dollars. Die maakten vals geld. Dat werd massaal gemaakt daar. 
TA:	Had je contact ook met die groep? Met andere groepen? 
JS:	nee, juist niet. Die groep was heel sterk geïsoleerd. Dat hebben we later pas gehoord. Toen wist ik dat niet eens. Maar we wisten wel dat er een barak op een hoek heel geïsoleerd was, en van latere bezoeken ben ik natuurlijk ook in die barak geweest, want daar liggen, op die tafels, duizenden briefjes en noteringen en dergelijke. Maar toen wisten wij dat niet eens, maar dat was een heel aparte barak en daar was een bepaalde groep Joden, waarschijnlijk dat ze nadat ze een poosje hun werk gedaan hadden dat ze ook terechtgesteld werden. Dat ben je later pas aan de weet gekomen. 
TA:	Was het zo in alle heftigheid die u meemaakte, was daar ook nog ruimte voor een lach, voor humor? 
JS:	Het gekke is dat, je vroeg daarstraks over vrienden, maar dat je ’s avonds aan tafel zat met je groep, en dat er smerige moppen verteld werden. Dat was wel zo, en ook vooral over Hitler en over de SS. Dat was inderdaad het geval ja. Het was een grove humor, laten we het zo maar uitdrukken. 
TA:	Die hadden jullie ook nodig als tegen…? 
JS:	Ja en ik herhaal, dat heb ik natuurlijk… verhoudingsgewijs, in het grote kamp, ben ik niet lang geweest. En als je ’s avonds nadat je de hele dag had gelopen, dan was je meer dood dan levend natuurlijk. Je moet je dat voorstellen, doe het nu maar terwijl je gezond bent. Ga maar eens… al doe je het vier dagen, dan is het al een hele prestatie. Maar wij hebben dat als halve uitgehongerde mensen vier weken gemoeten. Kan ook drie weken zijn geweest, dat zeg ik eerlijk. Van tijd heb ik geen begrip meer. Omdat je vooral in het begin, heb je dat allemaal van je af geschoven. Nu interesseert het je, je vraagt het, je bekijkt het maar toen wilde je het… m’n vader en ik hebben er nooit meer samen over gesproken. Dat klinkt onwaarschijnlijk. Mijn schoonzoon die is een vooraanstaand jurist, die heeft een hele hoge baan op het ministerie van justitie die dus hier woont ook, en die wil dat niet geloven. Maar het is wel zo, mijn vader en ik hebben er nooit meer over gesproken met elkaar. 

TA:	Want? 
JS:	Je wilde er maar vanaf. Het is over, klaar. Dat is heel gek. 
TA:	En met de andere familieleden? De kleinkinderen bijvoorbeeld, heb je het dan over de oorlog? 
JS:	Mijn kleinkinderen nog niet. Toevallig, zij is de oudste, haar heb ik meegenomen naar Amersfoort twee jaar geleden, want toen mocht ik de eerste kranslegging doen. Heb ik haar meegenomen. Maar die kinderen, die kleinkinderen zijn nog veel te klein om… maar m’n dochters wel, want de ene is juriste die hier woont, de oudste, en de andere woont in Zaltbommel, die is eindredactrice van het Katholiek Nieuwsblad in Den Bosch. Dus die zijn wel geïnteresseerd, ik heb hun daar veelvuldig over verteld. Die weten haarfijn alles, want die zijn twee jaar geleden ook mee met mij geweest naar Berlijn. Dat wel in ieder geval. 
TA:	Heel goed. Ik dank u hartelijk. 

